གཉིས་པ་ཀུན་རྫོབ་བྱང་ཆུབ་ཀྱི་སེམས་རིན་པོ་ཆེ་གོང་ནས་གོང་དུ་སྤེལ་བར་བྱེད་པ་བསམ་གཏན་གྱི་ལེའུ་ལ། གཞུང་དང་མཚན་ནོ། །དང་པོ་ལ། མཚམས་སྦྱར་བའི་སྒོ་ནས་མདོར་བསྟན་པ། བསམ་གཏན་འགྲུབ་པའི་རྒྱུ་ཚོགས་བཤད་པ། །བསམ་གཏན་བསྒོམ་པ་དངོས་དང་གསུམ་ལས། དང་པོ་ནི། བསླབ་བཏུས་ལས། བཟོད་བྱ་ཐོས་པ་བཙལ་བར་བྱ། །དེ་ནས་ནགས་སུ་གནས་པར་བྱ། །མཉམ་པར་བཞག་ལ་བརྩོན་བྱ་ཞིང༌། །མི་སྡུག་ལ་སོགས་བསྒོམ་པར་བྱ། །ཞེས་དང༌། འདིར་ཡང་གོང་དུ། ཇི་ལྟར་གནས་སྐབས་སོགས་ཤློ་ཀ་གཅིག་གིས་བསྟན་དོན་ལྟར་དང་པོ་བླ་མ་ལ་བསྟེན་ཏེ་གདམས་ངག་ཐོས་ཤིང་དེའི་དོན་བསམ་ཞིང་བསྒོམ་པར་བྱ་དགོས་པར་རྒྱལ་ཚབ་བྱམས་པས་ཀྱང་མདོ་རྒྱན་དུ། ཐོས་པ་མི་དགོས་ན་རྒྱལ་བའི་བཀའ་སྡེ་སྣོད་གསུམ་བསྟན་པ་དོན་མེད་པར་འགྱུར་ཞིང༌། ཐོས་དོན་བསྒོམ་མི་དགོས་ན་སྔོན་བྱོན་དམ་པ་རྣམས་ཀྱི་བསྒོམ་པ་དོན་མེད་པར་འགྱུར་དགོས་ན་དེ་ལྟར་མ་ཡིན་པར་དང་པོ་ཐོས་པའི་སྒོ་ནས་རང་གི་ཉམས་སུ་ལེན་རྒྱུའམ་བསྒོམ་རྒྱུ་དེ་ཇི་ལྟ་བ་བཞིན་དུ་བརྩོན་པ་ཆེན་པོས་ཤེས་པར་བྱས་ནས་དེ་བསྒོམ་དགོས་པས་ན་གོང་དུ་བསྟན་པ་དེ༷་ལྟར༷་བརྩོ༷ན་འགྲུས༷་བསྐྱེད༷་དེ་ལྟོ་ཚད་ལ་ཕབ། གཉིད་སང་ལ་གཞུར། རིག་པ་འཇུག་མིག་ཏུ་དྲང་ནས༷་ནི༷་རང་གི་ཡི༷ད་ནི༷་གཞན་དུ་མི་གཡེངས་པར་དམིགས་པ་ལ་རྩེ་གཅིག་ཏུ་གནས་པའི་ཏིང༷་ངེ༷་འཛི༷ན་ལ༷་མཉམ་པར་བཞ༷ག་པར་བྱ་དགོས་ལ། མ་བཞག་ན་ཅིར་འགྱུར་ཞེ་ན། རང་གི་སེ༷མས་འདི་ནི༷་ཚོགས་དྲུག་གི་ཡུལ་ལ་རྣམ་པ༷ར་གཡེ༷ངས་བར་གྱུར་པའི༷་མི༷་དེ་ནི་ཆགས་སྡང་སོགས་ཉོན༷་མོ༷ངས་པ་སྲིན་པོ་ལྟ་བུའི་མཚེ༷་བའི༷་ཕྲག༷་གམ་པར་ན༷་ཁམ་ཟས་བཞིན་དུ་གན༷ས་པས་ངེས་པར་ཡོན་ཏན་ལ་རྨ་འབྱིན་ཞིང་ཐར་པའི་སྲོག་འཇོམས་པས་སྡུག་བསྔལ་བར་འགྱུར་རོ། །གཉིས་པ་ལ། མདོར་བསྟན་པ་དང༌། རྒྱས་པ་བཤད་པ་གཉིས་ལས། དང་པོ་ནི། འོ་ན་རྣམ་གཡེངས་དེ་ཇི་ལྟར་སྤོང་ན། རང་ཉིད་སྐྱེ་བོ་མང་པོ་དང་འགྲོགས་པ་སྤངས་ཏེ། 
ལུས༷་ཕན་ཚུན་འདུ་འཛི་ལས་དབེན་པ་དང༷༌། འདོད་པ་ལ་འདུན་པ་སོགས་སྤངས་ཏེ་སེ༷མས་ནི༷་དུས་གསུམ་གྱི་རྟོག་པ་ལས་དབེ༷ན་པ་གནས་པ༷་ཡི༷ས་ཕྱི་ནང་གི་རྣམ༷་པ༷ར་གཡེ༷ང་བ༷་ཐམས་ཅད་མི༷་འབྱུང༷་ངོ༷༌། །ཉོན་མོངས་སྤང་པ་ལ་རྣམ་གཡེངས་སྤང་དགོས་ཤིང་དེ་ལའང་བསྲིང་བ་གཉིས་ལྡན་གྱི་དབེན་པ་ལ་བསྟེན་དགོས་པ་དེ༷་བ༷ས་ན་ལུས་དབེན་པའི་དོན་དུ་སྙིང་པོ་མེད་པའི་འཇི༷ག་རྟེན༷་གྱི་བྱ་བ་འདུ་འཛི་ལ་ཆགས་པ་སྤང༷་བར་བྱ༷་ཞིང༷་སེམས་དབེན་པའི་དོན་དུ་ཡུལ་ལ་རྣམ༷་པ༷ར་རྟོག༷་པ༷་མཐའ་དག་ཡོ༷ངས་སུ༷་དོར༷་ནས་ཏིང་ངེ་འཛིན་བསྒོམ་དགོས་ལ་དེ་ཡང་གྲོགས་གཅིག་ཙམ་ཡོད་ཀྱང་ཏིང་ངེ་འཛིན་གྱི་བར་དུ་གཅོད་པས་ན་ཏིང་ངེ་འཛིན་ངེས་པར་བསྒོམ་འདོད་པ་ཡིན་ན་རང་ཉིད་གྲོགས་མེད་གཅིག་པུར་དབེན་པར་གནས་དགོས་སོ། །གཉིས་པ་ལ། འཇིག་རྟེན་སྤང་བ་དང་རྣམ་རྟོག་དོར་བ་གཉིས་ལས། དང་པོ་ལ་འཇིག་རྟེན་སྤང་དགོས་པའི་རྒྱུ་མཚན་བཤད་པ། ནང་སེམས་ཅན་གྱི་འཇིག་རྟེན་ལ་སྲེད་པ་སྤོང་བར་བྱ་བ། ཕྱི་རྙེད་སོགས་ཀྱི་འཇིག་རྟེན་ལ་སྲེད་པ་སྤོང་བར་བྱ་བ། སྤངས་ནས་དབེན་པའི་ཡོན་ཏན་བརྟེན་ཚུལ་དང་བཞི་ལས། དང་པོ་ནི།
ནང་སེམས་ཅན་རྣམས་ལ་ཆ༷གས་པའི༷་ཕྱིར༷་དང་ཕྱི༷་རྙེད༷་པ་སོ༷གས་ལ༷་སྲེད༷་པ༷ས་ནི༷་འཇི༷ག་རྟེན༷་གྱི་འདུ་འཛི་མི༷་སྤོང་མི་ནུས་པ་དེ༷་བ༷ས་ན་ཆགས་པ་དང་སྲེད་པ་འདི༷་ད༷ག་ཡོ༷ངས་སུ་སྤང༷ས་ལ༷་བླང་དོར་གྱི་གནས་ལ་ཐོས་བསམ་ཀྱི་བློ་དང་ལྡན་པའི་མཁ༷ས་པ༷ས་འདི༷་ལྟར༷་སྤྱད༷་པ༷ར་བྱ༷་སྟེ། ཇི་ལྟར་སྤྱད་ན། ཆོས་ཡང་དག་པར་སྡུད་པ་ལས། ཡིད་མཉམ་པར་བཞག་པ་ལས་ཡང་དག་པ་ཇི་ལྟ་བ་བཞིན་དུ་མཐོང་བར་འགྱུར་རོ་ཞེས་གསུངས་པ་ལྟར། 
སེམས་བཏང་འགྲོ་བཞག་སྡོད་ལ་རང་དབང་འབྱོར་བ་ཤིན་སྦྱོང་གི་བདེ་བའི་ཁྱད་པར་དུ་བྱས་པའམ་ཉེར་བསྡོག་མི་ལྕོགས་མེད་པ་ལ་སོགས་པའི་སེམས་རྩེ་གཅིག་ཏུ་གནས་པའི་ཞི༷་གན༷ས་ཀྱི་ཏིང་ངེ་འཛིན་དང་ར༷བ་ཏུ༷་ལྡན༷་པ༷འི་ལྷག༷་མཐོ༷ང་ཆོས་རྣམས་ཀྱི་གནས་ལུགས་དེ་ཁོ་ན་ཉིད་ཤེས་པའི་ཤེས་རབ་ཟུང་དུ་འཇུག་པ་དག་གི༷ས་ཉོ༷ན་མོ༷ངས་པ་ས་བོན་བག་ཆགས་དང་བཅས་པ་རྣམ༷་པ༷ར་འཇོ༷མས་པ༷ར་ཤེས་པར་བྱས༷་ནས༷་ཐོ༷གས་མ༷ར་སེམས་གནས་ཐབས་དགུ་སོགས་ལ་བརྟེན་ནས་ཞི་གནས་བཙལ་ཞིང་སྒྲུབ་པར་བྱ༷་དགོས་ལ། ལྷག་མཐོང་གི་རྒྱུའམ་རྟེན་ཞི་གནས་ཀྱི་ཏིང་ངེ་འཛིན་དེ༷་ཡ༷ང་ནི༷་ནང་སེམས་ཅན་དང་ཕྱི་རྙེད་སོགས་ཀྱི་འཇི༷ག་རྟེན༷་རྣམས་ལ་སེམས་ཆ༷གས་པ༷་མེ༷ད་པར་གནས་དབེན་པར་ཏིང་ངེ་འཛིན་བསྒོམ་པ་ལ༷་མངོ༷ན་དག༷ས་སྟེ་མངོན་པར་དགའ་བས་འགྲུབ༷་པ་ཡིན་གྱི་གཞན་གྱིས་མ་ཡིན་ཏེ་དེ་ལྟར་ཡང་དག་པའི་ལམ་གྱི་འཇུག་རིམ་མ་ནོར་བ་སྟེ། སངས་རྒྱས་གཉིས་པ་དབྱིག་གཉེན་གྱིས། །ཚུལ་གནས་ཐོས་དང་བསམ་ལྡན་པས། །བསྒོམ་པ་ལ་ནི་རབ་ཏུ་སྦྱོར། །ཞེས་དང༌། ཤེས་རབ་ནི་བསམ་གཏན་གྱི་རྒྱུ་འབྲས་གཉིས་ཀ་ཡིན་ཏེ། མགོན་པོ་ཀླུས། ཤེས་རབ་མེད་པར་བསམ་གཏན་ཡོད་མིན་ཏེ། །བསམ་གཏན་མེད་པར་ཡང་ནི་ཤེས་རབ་མེད། །གང་ལ་དེ་གཉིས་ཡོད་པས་སྲིད་པ་ཡི། །རྒྱ་མཚོ་གནག་རྗེས་ལྟ་བུར་འཚལ་བར་བགྱི། ཞེས་དང༌། གང་པོས་ཞུས་པ། དེ་འདྲའི་ཉོན་མོངས་སྤང་འདོད་ན། །རྙེད་པ་རྣམས་ནི་སྤོང་བར་བྱ། །སྤངས་ནས་གནས་དབེན་རབ་གནས་པས། །སྟོང་པའི་ཆོས་ནི་བསྒོམ་པར་བྱ། །ཞེས་གསུངས་པ་བཞིན་ནོ། །གཉིས་པ་ནི།
རང་ཉིད་རྟག་བརྟན་མེད་པས་མི༷་རྟག༷་པ་སུ༷་ཞི༷ག་གྲོགས་གཉེན་བཤེས་རྟག་བརྟན་མེད་པས་མི༷་རྟག༷་པ་རྣམས་ལ༷་ཡ༷ང་དག༷་པའམ་ངེས་པར་ཆ༷གས་པ༷ར་བྱེད༷་པ༷་ཡོ༷ད་དེ་དེ་ལ་ཆགས་པར་བྱེད་མི་རིགས་སོ། །ཆགས་ན་ཅིར་འགྱུར་ཞེ་ན། ཆགས་པ་དེས༷་ནི༷་གནས་སྐབས་ཙམ་དུ་མ་ཟད་ཚེ༷་རབ༷ས་སྟོང༷་ཕྲག་དག་ཏུ༷་ཡང་སྙིང་ལ་སྡུག༷་པ༷་ཡིད་དུ་འོང་བའི་སྐྱིད་དགའ་ཅུང་ཟད་ཙམ་མཐོ༷ང་ཞིང་ཐོབ་པ༷ར་ཡོ༷ང་ཡེ་མི༷་འགྱུར༷་ཞིང༌། 
གནས་སྐབས་སུ་ཡང་ཡིད་དུ་འོང་བའི་གྲོགས་དེ་མ༷་མཐོ༷ང་ན༷་ནི༷་དག༷ར་ཏེ་ཡིད་དགའ་ཞིང་བདེ་བར་མི༷་འགྱུར༷་ཞིང་དེ་ལ་རྟོག་ཅིང་དཔྱོད་པས་སེམས་འཁྲུགས་པས་ཡི༷ད་ཀྱང༷་ནང་དུ་ཏིང་ངེ་འཛིན་ལ་མཉ༷མ་པར་འཇོ༷ག་ཅིང་གནས་པར་མི༷་འགྱུར༷་ལ༷། གལ་ཏེ་གྲོགས་དེ་མཐོ༷ང་ཞིང་འཕྲད་པར་གྱུར་ན་ཡ༷ང་ངོ༷མས་ཤིང་ཚིམ་པ༷ར་མི༷་འགྱུར༷་བ༷ས་སྔར༷་བཞི༷ན་དུ་དེ་ལ་ཆགས་ཤིང་སྲེད༷་པ༷ས་རང་སེམས་ཡོངས་སུ་གདུང༷་བ༷ར་འགྱུར༷་ཏེ། རྒྱལ་ཆེར་རོལ་པ་ལས། འདོད་པའི་ཡོན་ཏན་དག་གིས་དགའ་བ་ནི། །ལན་ཚྭའི་ཆུ་འཐུང་བཞིན་དུ་ངོམས་མི་འགྱུར། ཞེས་པ་བཞིན་ནོ། །
གཉེན་བཤེས་ཀྱི་གྲོགས་སེ༷མས་ཅ༷ན་རྣམས་ལ༷་ཆ༷གས་ཤིང་སྲེད་པར་བྱས༷་ན༷་ཡ༷ང་དག༷་པ་དེ་ཁོ་ན་ཉིད༷་ཀྱི་དོན་མཐོང་བ་ལ༷་ངེས་པར་ཀུན༷་ན༷ས་སྒྲིབ༷་པར་བྱེད་ཅིང༌། འཁོར་བའི་སྡུག་བསྔལ་ལ་སྐྱོ༷་བའི་སེ༷མས་ཀྱང༷་སྔར་ཡོད་འཇི༷ག་པ༷ར་བྱེད༷་ཅིང་ཕྱིས་ཀྱང་མི་སྐྱེ་བར་བྱེད་ལ་ཐ༷་མ༷ར་དེ་ཤི་བའམ་བྲལ་བ་ན་ཡིད་མྱ༷་ང༷ན་གྱིས་ཤིན་ཏུ་གདུང༷་བ༷ར་འགྱུར༷་ཏེ། 
གྲོགས་དེ༷་ལ༷་སྲེད་ཅིང་ཆགས་པའི་སེ༷མས་པ༷་འབ༷འ་ཞི༷ག་གི༷ས་ཚེ༷་འདི༷་ཡང་དགེ་བ་སྒྲུབ་པའི་དོན༷་མེ༷ད་པར་སྡིག་དང་སྡུག་བསྔལ་གྱིས་འད༷འ་བ༷ར་འགྱུར༷་ཞིང༌། རྟག་ཅིང་བརྟན་པ༷་མེ༷ད་པའི༷་མཛ༷འ་བཤེ༷ས་ལ་ཆགས་ཤིང་སྲེད་པ་ཉིད་ཀྱིས༷་འཕོ་འགྱུར་མེད་པའི་གཡུང༷་དྲུང༷་གི་གོ་འཕང་བླ་ན་མེད་པ་ཐོབ་པར་བྱེད་པའི་ཆོ༷ས་སྒྲུབ་པའི་བྱ་བ་ཉིད་ཀྱང༷་འཇི༷ག་པ༷ར་འགྱུར༷་བས་ན་དེ་ལ་ཆགས་པ་སྤོང་བར་བྱའོ། །
བྱིས་པ་ལ་རྒན་པོ་དང་འཕགས་པ་དང་མཁས་པ་གསུམ་ལ་ལྟོས་པའི་གསུམ་དུ་ཡོད་པ་ལས་འདིར་ཕྱི་མ་གཉིས་ཏེ་དེ་ལས་ཀྱང་གཙོ་ཆེར་ཐ་མ་སྟེ་སོ་སོའི་སྐྱེ་བོ་བླུན་པོ་ཡི་བྱིས༷་པ་རྣམས་དང༷་སྒོ་གསུམ་སྤྱོད་པ་མཐུན་པའི་སྐལ་པ༷་མཉ༷མ་པར་སྤྱོད་པར་བྱས་ན༷་ངེ༷ས་པ༷ར་ང༷ན་འགྲོ༷ར་འགྲོ༷་ཞིང་སྐྱེ་བར་འགྱུར༷་ཏེ༷། གོས་ཕྱག་དར་ཁྲོད་དང༌། ཟས་ངན་ངོན། གནས་དགོན་པ་ལ་བརྟེན་པས་འདོད་པ་ཆུང་ཞིང་ཆོག་ཤེས་པ་ཀློག་སྤོང་གི་ལས་ལ་དགའ་བ་འཕགས་པའི་རིགས་ཡིན་པ་ལ་འཕགས་པ་དང་སྐལ༷་པ་མི༷་མཉ༷མ་པ༷ར་ཏེ་འདོད་པ་ཆེ་ཞིང་ཆོག་མི་ཤེས་པ་ཀློག་སྤོང་གི་ལས་ལ་མི་དགའ་བའི་གནས་སུ་ཁྲིད༷་ཅིང་སྦྱོར་བར་བྱས་ནས་འདི་ཕྱི་གཉིས་ཕུང་ཞིག་བྱེད༷་པར་འགྱུར་ན༷་བྱིས༷་པ༷་ཡི་གྲོགས་རྣམས་ལ་བསྟེན༷་པ༷ས་ཅི༷་ཞི༷ག་བྱ་སྟེ་བརྟེན་པར་མི་བྱའོ། །
བྱིས་པའི་གྲོགས་རྣམས་ནི་བློ་མི་བརྟན་པས་གསར་ངེས་ཀྱིས་སྐད༷་ཅི༷ག་གཅི༷ག་གི༷ས་དགའ་ཞིང་མཛ༷འ་བར་འགྱུར༷་ལ༷་དེ་ཉིད་ཡུ༷ད་ཙ༷མ་གྱིས༷་ཏེ་ཡུད་ཙམ་ཞིག་གིས་ནི་སྲོག་སོགས་ལ་བདོ་བའི་དགྲ༷ར་ཡ༷ང་འགྱུར༷་ཞིང་རང་གིས་དེ་དག༷འ་བའི༷་གན༷ས་དགེ་བ་ལ༷་སྦྱར་ན་མི་འདོད་པས་ཁྲོ་བར་བྱེད༷་པ༷ས་སམ་ཆོས་དང་འཇིག་རྟེན་གྱི་འབྱོར་པ་རང་ལ་ཡོད་ན་གྲོགས་དེ་དགའ་བའི་གནས་ཡིན་དགོས་ཀྱང་དེས་མི་དགའ་བར་ཕྲག་དོག་གིས་ཁྲོ་བར་བྱེད་པས་སོ༷་སོ༷འི་སྐྱེ༷་བོ༷་རྣམས་ནི་ཇི་ལྟར་བྱས་ཀྱང་ཤིན་ཏུ་མགུ༷་བ༷ར་དཀ༷འ་བའོ། །
རང་གི་བསམ་པ་བཟང་པོས་ཕར་གྲོགས་དེ་ལ་འདི་ཕྱི་ཀུན་ཏུ་ཕ༷ན་པའི་དགེ་བའི་ཆོས་སྒྲུབ་པ༷ར་གྱིས་ཞེས་སྨྲས༷་ན༷་དེ་ལ་མི་ཉན་པར་མ་ཟད་ཕྱི་རྗེས་སུ་མི་ཁོམས་པ་དང་མི་ནུས་ཞེས་ཁྲོ༷་བ༷ར་བྱེད༷་པ་དང༌། ཚུར་བད༷ག་ཀྱང༷་ཕ༷ན་པ་དམ་པའི་ཆོས་སྒྲུབ་པ་ལ༷ས་ཟློག༷་པ༷ར་བྱེད༷་པའི་བར་ཆད་སྣ་ཚོགས་ཀྱི་བྱ་བ་དང་གཏམ་མང་པོ་སྨྲ་བར་བྱེད་ལ། གལ་ཏེ་དེ༷་ད༷ག་གི་ང༷ག་བཞིན་དུ་ནི༷་མ༷་མཉ༷ན་ན༷་ནི་མི་དགའ་ཞིང་ཁྲོ༷་བར་འགྱུར་བ༷ས་དེ་དག་ང༷ན་འགྲོར༷་འགྲོ༷་བ༷ར་འགྱུར༷་རོ། །
བྱིས་པའི་གྲོགས་ལ་ཕན་ཚུན་བསྟེན་པར་བྱས་ནས་རང་ལས་མཐོ༷་བར་གྱུར་པ་རྣམས་ལ༷་ཕྲག༷་དོག༷་གིས་མི་བཟོད་པ་དང་རང་དང་མཉ༷མ་པར་གྱུར་པ་རྣམས་དང༷་ཕ༷ན་ཚུན་འགྲན༷་སེམས་ཀྱིས་རྩོད་པར་འགྱུར་བ་དང༌། རང་ལས་དམ༷འ་བར་གྱུར་པ་རྣམས་ལ་ང༷་རྒྱལ༷་གྱིས་ཁྱད་གསོད་དང་བརྙས་བཅོས་བྱེད་པ་དང་དེ་དག་ལ་ཡོན་ཏན་བརྗོད་པས་བསྟོད༷་པ་བྱས་ན༷་མགོ་འཕང་བཏེག་ཅིང་དྲེགས་པས་ཁེངས་པར་འགྱུར་ཞིང༌། སྐྱོན་སྨྲས་པས་མི༷་སྙན༷་པར་བརྗོད༷་པར་བྱས་ན་ཁོ༷ང་ཁྲོ༷་སྐྱེ༷་བར་འགྱུར་བའི་ཕྱིར་དུས་ན༷མ་ཞིག༷་བྱིས༷་པའི་གྲོགས་ལ་བསྟེན་པ་ལ༷ས་བདག་གིས་ཕ༷ན་པ༷་ཅི་ཞིག་འཐོ༷བ་སྟེ་ཅི་ཡང་མི་འཐོབ་བོ། །
མི་ཐོབ་པར་མ་ཟད་འཕགས་པའི་གང་ཟག་ཞིག་ཡིན་ན་མ་གཏོགས་དེ་ལས་གཞན་རང་བྱིས་པ་ཉིད་བྱིས༷་པའི་གྲོགས་གཞན་དང༷་འགྲོག༷ས་པར་བྱས་ན༷་བྱིས༷་པ༷་རྣམས་ལ༷ས་དངོས་སམ་བརྒྱུད་ནས་བད༷ག་ལ་བསྟོད༷་པ་དང་གཞ༷ན་ལ༷་སྨོད༷་པ༷་དང༷་འཁོ༷ར་བ༷ར་དག༷འ་བའི༷་གཏམ༷་དགྲ་འདུལ་དང་གཉེན་སྐྱོང་ཚོང་དང་སོ་ནམ། རྟ་ནོར་སོགས་ཕྱུགས་དང་ཟས་གོས་རྒྱན་ལ་སོགས་པའི་གཏམ་དང༌། ཐ་ན་ལམ་ཟུར་ཙམ་གྱིས་འཕྲད་ནའང་མིག་སྡང་དང་ཚིག་ངན་ལ༷་སོ༷གས་པ་མི༷་དགེ༷་བ་ཞིག་ཅི༷ས་ཀྱང༷་ངེ༷ས་པ༷ར་འབྱུང༷་ཞེས་དོན་གཅིག་ལན་གཉིས་སུ་བརྗོད་དོ།།
དེ་ལྟར༷་བད༷ག་དང༷་གྲོགས་གཞ༷ན་ཕན་ཚུན་བསྟེན༷་ཅིང་འགྲོགས་པ༷་དེ༷ས་ནི༷་མི་དགེ་བ་འཕེལ་ནས་རང་གཞན་འདི་ཕྱི་གཉིས་ཀར་ཕུང༷་བ༷ར་འགྱུར༷་བ༷ར་ཟ༷ད་དོ། །གྲོགས་དེས༷་ཀྱང༷་བད༷ག་གི་འདི་ཕྱིའི་དོན༷་འགྲུབ་པར་མ༷་བྱས༷་ལ༷་བད༷ག་གིས་ཀྱང༷་གྲོགས་དེ༷་ཡི་འདི་ཕྱིའི་དོན༷་འགྲུབ༷་པར་མི༷་འགྱུར༷་བ༷ས་ན།
བྱིས༷་པའི་གྲོགས་གཉེན་ཉེ་བ་གྲོགས་དགའ་མཛའ་རྣམས་ལ༷ས་ཐ༷ག་རི༷ང་དུ་བྱོལ༷་ནས་རང་ཉིད་གྲོགས་མེད་གཅིག་པུར་དབེན་པར་གནས་པར༷་བྱ༷་བསམ་དགོས་ཏེ། གཉེན་ཉེ་བའི་གདུང་སེམས་ལྷ་བདུད་ཀྱི་གཡབ་མོ། །གྲོགས་དགའ་བའི་མཇལ་འཕྲད་དགེ་སྦྱོར་གྱི་བདུད་གཅོད། ཁ་མི་དགེའི་བང་མཛོད་ཉེས་ལྟུང་གི་འབྱུང་སྒོ། ཞེས་པས་གྲོགས་ལ་བསྟེན་པའི་ཉེས་པ་དང༌། མི་མེད་དབེན་པའི་རི་ཁྲོད་དུ། །སྤྱོད་ལམ་ཐམས་ཅད་དགེ་བ་ཡིན། །ཞེས་པའི་དབེན་པའི་ཡོན་ཏན་ལ་བསམས་ཏེ། རྗེ་མི་ལས། ངན་ན་འདྲི་མི་མེད་པ་དང༌། །ཤི་ན་ངུ་མི་མེད་པ་ཡི། །རི་ཁྲོད་འདི་རུ་འཆི་ནུས་ན། །རྣལ་འབྱོར་བསམ་པ་རྫོགས་པ་ཡིན། །ཞེས་པ་རྣམས་ཡི་དམ་དུ་བྱའོ། །གལ་ཏེ་རི་ཁྲོད་ལྟ་བུར་གཉེན་གྲོགས་རྣམས་དང་ཕྲ༷ད་པར་གྱུར་ན༷་དེ་དག་དག༷འ་བ༷ས་ཏེ་དགའ་བར་འགྱུར་བའི་གཏམ་ལ་སོགས་པའི་སྤྱོད་པས་གནས་སྐབས་དེ་ཙམ་དུ་མགུ༷་བར་བྱས༷་ཏེ༷། དེ་དང་ཡུན་རིང་ཧ་ཅང་འབྲེལ་འདྲིས༷་ཆེ༷ན་པོ་ཉི༷ད་དུ༷་མི༷་འགྱུར༷་བ༷ར་མི་མཛའ་མི་མཁོན་པ་ཐ༷་མ༷ལ་པ༷་ཙ༷མ་སྟེ་དེ་ལ་ཆགས་སྡང་མེད་པར་ལེ༷གས་པ༷ར་གནས་པར་བྱ༷་དགོས་སོ། །
སངས་རྒྱས་རབ་བདུན་ལས་ཐམས་ཅད་སྐྱོབ་ཀྱི་གསོ་སྦྱོང༌། ཇི་ལྟར་བུང་བས་མེ་ཏོག་གི །ཁ་དོག་དྲི་ལ་མི་གནོད་པར། །ཁུ་བ་གཞིབ་ནས་འཕུར་བ་ལྟར། །དེ་བཞིན་ཐུབ་པ་གྲོང་དུ་རྒྱུ། །ཞེས་པ་ལྟར། འཚོ་བའི་ཟས་གོས་ཀྱི་ཆེད་གོང་དུ་བསོད་སྙོམས་དང་ཨ་མཆོད་དང་གྲོང་ཆོག་ལྟ་བུར་འགྲོ་དགོས་པ་ནའང་དཔེར་ན་བུང༷་བ༷ས་མེ༷་ཏོག༷་གི་ཁ་དོག་དང་དྲི་ལ་མི་གནོད་པར་སྦྲང༷་རྩི༷་བླངས་ནས་ཆགས་པ་མེད་པར་གཞན་དུ་འགྲོ་བ་བཞི༷ན་དུ་ཆོ༷ས་དང་མཐུན་པའི་ཟས་གོས་ཀྱི༷་དོན་ནམ་འབྱོར་པ་ཅུང་ཟད་ཙ༷མ་ལོན་པ༷འམ་བླང༷ས་ན༷ས་ནི༷་ཡོན་བདག་ཀུན༷་ལ༷་སྔོན༷་ཆ༷ད་ཕན་ཚུན་མ༷་མཐོ༷ང་བ་བཞི༷ན་དུ་ཧ་ཅང་འབྲེལ་ཞིང་འདྲིས་པ༷་ཆེན་པོ་མེད་པ་ཉིད་དུ་ཆགས་སྡང་མེ༷ད་པ༷ར་གན༷ས་པ༷ར་བྱ༷་སྟེ། ཀུན་མཁྱེན་ཆོས་རྗེས། གྲོང་དང་དགོན་པ་བས་མཐའ་ནགས་ཁྲོད་སོགས། །གང་དུ་འདུག་ཀྱང་དགོས་མཛའ་མི་འཚོལ་ཞིང༌། །སུ་དང་འགྲོགས་ཀྱང་མི་མཛའ་མི་མཁོན་པར། །རང་ཚུགས་འཛིན་པ་ཁོ་བོས་སྙིང་གཏམ་ཡིན། །ཞེས་གསུངས་བཞིན་བྱ་དགོས་ཀྱི་ཕལ་ཆེར་དེང་དུས་བླ་མཆོད་ཀྱིས་ཡོན་བདག་བདག་ཏུ་བཟུང༌། ཡོན་བདག་གིས་བླ་མཆོད་བདག་ཏུ་བཟུང་ནས་བསྟན་འགྲོའི་དོན་ལྟ་ཅི་ཆོས་བརྒྱད་ཆགས་སྡང་གིས་རང་གཞན་འདི་ཕྱི་གཉིས་ཕུང་གི་ལས་ངན་སྤངས་ཏེ་རང་རང་གྲོགས་མེད་གཅིག་པུར་གནས་དབེན་པར་སྡོད་ཚུགས་པར་བྱ་དགོས་སོ། །འདིར་ཆོས་ཀྱི་དོན་ཙམ་ཞེས་བླ་མ་ལས་ཆོས་ཀྱི་སྙིང་པོའི་དོན་ཙམ་བླངས་ནས་ཞེས་ཀྱང་གསུངས། གསུམ་པ་ནི།
བད༷ག་ནི༷་རྟ་ནོར་ལོངས་སྤྱོད་ཀྱི་རྙེད༷་པ་མ༷ང་པོ་རྙེད་པ་དང༌། མང་པོས་མཆོད་ཅིང་བཀུར༷་སྟི༷་དང་བཅ༷ས་པ་དང༌། བད༷ག་ལ༷་སློབ་མ་དང་ཡོན་བདག་མ༷ང་པོ༷་དག༷འ་བ་དང་བཅས་པའོ༷་ཞེས༷་ཚེ་འདིར་དེ༷་འདྲ༷འི་སྟེ་དེ་འདྲ་བའི་སྙེམ༷ས་པ༷་སྟེ་ང་རྒྱལ་འཆ༷ང་བར་གྱུར༷་ནས་དད་ཟས་གཤིན་དཀོར་ཅི་ལོན་ཅི་ཐོབ་བསྡུས་ཏེ་བསྡད་ན༷་ནམ་ཤི༷་བའི༷་འོ༷ག་ཏུ་ཕྱི༷་མ་ལ་ངན་སོང་གི་སྡུག་བསྔལ་གྱི་འཇིག༷གས་པ༷་སྣ་ཚོགས་སྐྱེ་ཞིང་མྱོང་བར་འགྱུར་ཏེ། གཙང་བླ་རྟ་ནག་ཅན་ལ་སོགས་པའི་ལོ་རྒྱུས་ལ་བསམ་ཏེ་བག་ཡོད་པར་བྱའོ། །དེ་ཡང་སྤྱིར་དཀོར་རྫས་ལ་འབགས་པ་མི་སློབ་པ་བདག་པོ་ལྟ་བུར་སྤྱོད་པ་དང༌། སློབ་པ་ནི་བྱིན་པ་ལ་སྤྱོད་པ་ལྟ་བུ་དང༌། སོ་སོའི་སྐྱེ་བོ་ལྡན་གྲོལ་གྱི་ཡོན་ཏན་གཉིས་དང་ལྡན་པ་ལ་རྗེས་སུ་གནང་བའི་ཚུལ་དུ་སྤྱོད་པ་དང༌། ལྷག་མ་ལེ་ལོས་བཅོམ་པ་ཤེས་རབ་མེད་པ་ཚུལ་ཁྲིམས་དང་ལྡན་པ་ལ་བུ་ལོན་གྱི་ཚུལ་དང༌། ཚུལ་ཁྲིམས་དེ་འཆལ་བ་རྣམས་ལ་དཀོར་རྫས་ལྕགས་ཀྱི་ཐོ་ལུམ་མེ་འབར་བ་ཟ་བ་དང་འདྲ་བ་ཡིན་པར་སངས་རྒྱས་ཀྱིས་གསུངས་སོ། །
དེ༷་བ༷ས་ན་རྣམ༷་པ༷ར་རྨོ༷ངས་པ༷འི་ཡི༷ད་དེ་ང་དང་ཁྱོད་ཅེས་བདག་ཏུ་འཛིན་པས་བཅིང་ནས་ཡུལ་ལ་གཡེང་བས་ག༷ང་དང་༷་ག༷ང་ལ༷་ཆ༷གས་པར་གྱུར༷་པ༷་སྟེ། ཁྱད་པར་སྲེད་པ་ཤས་ཆེ་བ་ཤ་ཆང་དང་བུད་མེད་དང་ཁ་སྣའི་དུད་པ་དང་དད་ཟས་གཤིན་དཀོར་སོགས་གང་ལ་རང་སྲེད་པ་ཆེ་ན་སྡིག་པའང་དེ་ཆེ་ལ་དེ་ཡང་ཚེ་འདིར་ཡང་དཀོར་ཆུ་ཇ་ལྟ་བུའམ་ཆང་ཕོར་བ་རྒྱ་བཏུང་ན་ཚེ་ཕྱི་མ་ལ་དེ༷་དང༷་དེ་གཅིག་ཏུ་བསྡོངས་ཏེ་བསྡོམས་པས་སྟོང༷་དུ་འགྱུར༷་བ་ཉིད་དུ༷་ཁྲོ་ཆུ་ཁོལ་མ་འཐུང་དགོས་པ་ལ་སོགས་པའི་སྡུག༷་བསྔལ༷་ཉིད༷་དུ༷་འགྱུར༷་ཞིང༷་ལྡང༷་ཞེས་པ་དོམ་ཡིག་རྙིང་བ་ལྡང་བ་ལྟར་ཕྱི་མར་རྣམ་སྨིན་གྱི་སྡུག་བསྔལ་ལྡང་ཞིང་མྱོང་བར་འགྱུར་བའོ། །དེ་ལྟར་རྒྱུ་ཆུང་ཡང་འབྲས་བུ་ཆེན་པོ་འབྱུང་བ་ནི་རྟེན་འབྲེལ་རྒྱུ་འབྲས་ཀྱི་སྨིན་སོ་བསམ་གྱིས་མི་ཁྱབ་པའོ། །
དེ༷་བ༷ས་ན་བླང་དོར་ལ་མཁ༷ས་པ༷ས་རྙེད་བཀུར་ལ་ཆ༷གས་པར་མི༷་བྱ༷་སྟེ། ཆ༷གས་པ༷་ལ༷ས་ནི༷་ཚེ་འདི་ཕྱིའི་སྡུག་བསྔལ་གྱི་འཇི༷གས་པ༷་ཆེན་པོར་སྐྱེ་བ༷ར་འགྱུར་ཞིང༌། རྙེད་བཀུར་ལ་སོགས་པ་འདི༷་ད༷ག་གི་ར༷ང་བཞི༷ན་གདོན་མི་ཟ་བར་གཞན་དུ་འདོ༷ར་བར་འགྱུར༷་བ༷ས་རྟག་བརྟན་མེད་པའི་ཚུལ་ལ་སེམས་བརྟན༷་པ༷ར་གྱིས༷་ཏེ༷་འདི་ལྟར་ར༷བ་ཏུ༷་རྟོག༷ས་པར་གྱིས་ཤིག
བདག་ལ་དེང་དུས་སུ་ཟང་ཟིང་གི་རྙེད༷་པ༷་དག༷་ནི༷་རྒྱ་ཆེ་བ་མ༷ང་པོ་བྱུང༷་ཞིང༷་ཕྱོགས་ཀུན་ཏུ་གྲག༷ས་པ་དང༷་བསྟོད་པའི་སྙན༷་པ༷་མང་པོ་བྱུང༷་བར་གྱུར༷་ཀྱང༷་མཐའ་ནམ་ཞིག་ན་རྙེད༷་པ་དང་གྲག༷ས་པ༷འི་ཚོག༷ས་དང་བཅ༷ས་ཏེ་ཕྱོགས་དང་གནས་གང༷་དུ༷་འདོ༷ད་པའམ་འགྲོ་བའི༷་གཏོལ༷་ལམ་ཐག་ཆོད་པ་མེ༷ད་དོ༷། །
བད༷ག་ལ༷་མི་དགའ་བས་སྨོད༷་པར་བྱེད་པ༷་གཞ༷ན་དག་ཀྱང་ཡོ༷ད་པར་གྱུར༷་ན༷་གང་ཟག་འགའ་ཞིག་གིས་བསྟོད༷་པ་བྱས་པ༷ས་བད༷ག་ལ་དག༷ར་ཏེ་དགའ་བར་བྱ་རྒྱུ་ཅི༷་ཞིག༷་ཡོ༷ད་དེ་ཅི་ཡང་མེད་དེ་དེའི་གེགས་བྱེད་པ་ཡོད་པས་སོ། །བད༷ག་ལ༷་དགའ་བས་བསྟོད༷་པར་བྱེད་པ་གཞ༷ན་དག་ཀྱང་ཡོ༷ད་པར་གྱུར་ན༷་གང་ཟག་འགའ་ཞིག་གིས་སྨད༷་པར་བྱས་པ༷ས་མི༷་དག༷ར་ཏེ་མི་དགའ་བར་བྱ་རྒྱུ་ཅི༷་ཞི༷ག་ཡོ༷ད་དེ་ཅི་ཡང་མེད་དེ་དེའི་གེགས་བྱེད་ཡོད་པས་སོ། །ཀུན་གྱིས་བསྟོད་པར་བྱེད་པ་ལས་སྨད་པར་བྱེད་པའི་གང་ཟག་གཅིག་ཀྱང་མེད་པ་དེ་ལྟར་ཐམས་ཅད་དགའ་ཞིང་མགུ་བར་བྱའོ་སྙམ་ནའང༌། 
སེ༷མས་ཅ༷ན་རྣམས་ལས་མི་འདྲ་བ་བསགས་པས་མོས་ཡུལ་སྣ་ཚོགས་ལ་མོ༷ས་པ༷་སྣ༷་ཚོ༷གས་པ༷་ཅན་རྣམས་ནི་སྐྱོན་ཀུན་ཟད་ཡོན་ཏན་ཀུན་ལྡན་གྱི་རྫོགས་པའི་སངས་རྒྱས་བཅོམ་ལྡན་འདས་རྒྱལ༷་བ༷ས་ཀྱང༷་ནི༷་སེམས་ཅན་མཐའ་དག་མི༷་མགུ༷་སྟེ། བྷ་ར་དྷ་ཛ་དང་བྲམ་ཟེའི་བུ་མོ་ག་ཙ་ལི་དང་སྟོན་པ་སྡེ་དྲུག་དང༌། ལྷས་སྦྱིན་དང་ལེགས་པའི་སྐར་མ་ལ་སོགས་པ་མགུ་བར་མ་གྱུར་ན༷་བད༷ག་འདྲ༷་བ་ང༷ན་པ༷ས་མགུ་བར་མི་ནུས་པ་ལྟ་སྨོས༷་ཀྱང་ཅི༷་དགོས་སོ། །དེ༷་བ༷ས་ན་འཇིག་རྟེན་ཆོས་བརྒྱད་ལ་ཞེན་ནས་བྱིས་པ་རྣམས་ལ་བསྟེན་པའི་འཇི༷ག་རྟེན༷་མཐུན་འཇུག་གི་བས༷མ་པ༷་བཏང༷་སྟེ་མི་གྲལ་ནས་བུད་དེ་དབེན་པ་ལ་བསྟེན་པར་བྱའོ། །
གཉེན་གྲོགས་སོགས་ཉམས་ཆུང་བའི་སེ༷མས་ཅ༷ན་རྙེད༷་པ་མེ༷ད་པ་རྣམས་ལ༷་བསོད་ཟད་ཐབས་སྡུག་འདིས་རྙེད་བསྐུར་སོགས་གཡོག་གླ་ཙམ་ཡང་མི་རྙེད་དོ་ཞེས་གཤེ་ཞིང་སྨོད༷་པར་བྱེད་ལ་དེ་ལ་བལྟས་ན་རྙེད་པ་ཅན་ལ་བསྟོད་པར་བྱེད༷་རིགས་ནའང་བསྟོད་པ་མི་བྱེད་པར་མ་ཟད་གཞན་དཀོར་བསོད་ཆེ་བ་སོགས་རྙེད༷་པ༷་ཅ༷ན་རྣམས་ལ༷་ནི་འདིས་ཚེ་ཕྱི་མ་ལ་རྙེད་པ་འདི་རྣམས་ཁུར་ཞིང་གཤིན་རྗེ་ཆོས་རྒྱལ་ལ་ལྐོག་ནོར་འདྲ་འབུལ་བ་ཡིན་ནམ་འདི་ཙམ་གྱི་རྙེད་པས་ཅི་བྱའོ་ཞེས་འཕྱ་ཞིང་མི༷་སྙན༷་པ་སྣ་ཚོགས་པ་བརྗོ༷ད་པར་བྱེད་པ་དེ་ལྟར་ན་རྙེད་པ་མེད་པ་རྣམས་ལ་བསྟོད་པར་བྱེད་རིགས་ནའང་མི་བྱེད་པར་མ་ཟད་སྨད་པར་བྱེད་པ་འདི་འདྲའི་ཕྱིན་ཅི་ལོག་ཏུ་གྱུར་པ་གང་གིས་ཀྱང་མི་མགུ་བར་ར༷ང་བཞི༷ན་གྱིས་འགྲོ༷གས་པར་དཀ༷འ་བ་ལ་བསྟེན་པ་དེ༷་ད༷ག་གི༷ས་བདག་ལ་དག༷འ་བ༷་ཇི༷་ལྟར༷་སྐྱེ༷་བ༷ར་འགྱུར༷་ཏེ་མི་འགྱུར་རོ། །
བྱིས་པའི་གྲོགས་དང་མི་འགྲོགས་པའི་རྒྱུ་མཚན་ག༷ང་གི་ཕྱིར༷་ན་བྱིས༷་པ༷་རྣམས་ནི༷་ར༷ང་རང་སོ་སོའི་ཚེ་འདི་ཕྱིའི་དོ༷ན་ཏེ་གཉེར་བྱ་ནི༷་མེ༷ད་པ༷ར་ནམ་ཡང་ཐ་ན་བཟའ་བཏུང་ཙམ་ཡང་སྦྱིན་པའི་དག༷འ་བ༷་མི་འབྱུང༷་ཞིང་རང་དོན་འབའ་ཞིག་གཉེར་བ༷ས་ན་བྱིས༷་པ༷་ཡི་གྲོགས་འག༷འ་ཡ༷ང་མཛའ་བཤེ༷ས་སུ་བརྟེན་པར་བྱ་བ་མི༷ན་ནོ་ཞེ༷ས་དེ༷་བཞི༷ན་གཤེག༷ས་པ༷་རྣམ༷ས་ཀྱིས༷་གསུང༷ས་ཏེ། དེ་བཞིན་གཤེགས་པ་ཐམས་ཅད་ཀྱི་ཡུལ་ལ་འཇུག་པ་ལས། ཇི་ལྟར་གཅན་གཟན་ཁྲོད་གནས་ན། །ནམ་ཡང་དགའ་བ་མི་འགྱུར་བ། །དེ་བཞིན་བྱིས་པ་བརྟེན་པས་ཀྱང༌། །ནམ་ཡང་དགའ་བར་མི་འགྱུར་རོ། །ཞེས་དང༌། །ཏིང་འཛིན་རྒྱལ་པོ་ལས། བྱིས་པ་ཇི་སྲིད་ཡུན་རིང་ལེགས་བརྟེན་ཀྱང༌། །དེ་དག་ཕྱིར་ཞིང་མི་མཛའ་འགྲས་འགྱུར་ཞེས། །བྱིས་པའི་ངོ་བོ་ཉིད་ཀྱི་རྒྱུ་ཤེས་ནས། །མཁས་རྣམས་བྱིས་པ་བརྟེན་པར་ཡོང་མི་བྱེད། །ཅེས་པ་སོགས་རྒྱ་ཆེར་གསུངས་སོ། །བཞི་པ་ནི།
དེ་ལ་མཁས་པ་སྟོང་དང་གྲུབ་པ་བརྒྱ་ཡི་ཕ་ཁྱིམ་མི་མེད་དབེན་པའི་རི་ཁྲོད་དམ་ན༷གས་ཀྱི་ཚལ་ཉམས་དགའ་བ་ནི༷་གྲོགས་ཀྱི་ཁྱད་པར་རི༷་དྭག༷ས་དང་བྱ༷་རིགས་རྣམ་པ་སྣ་ཚོགས་རྣམ༷ས་དང༷་ལྗོན་ཤིང༷་རྣ༷མས་ནི་རང་ལ་སྒྲོ་འདོགས་དང་སྐུར་འདེབས་འཕྱ་ཞིང་སྨོད་པའི་ཚིག་མི༷་སྙན༷་པ་རྗོད༷་པར་མི༷་བྱེད༷་ཅིང༌། ཅི་ཙམ་འགྲོགས་ཀྱང་མི་མགུ་བའི་དོགས་པ་མི་དགོས་པའི་རང་བཞིན་གྱིས་འགྲོགས་ན༷་བདེ༷་བའི་གྲོགས་བཟང་པོ་ཡིད་དུ་འོང་བ༷་དེ༷་དག༷་དང༷་དུས་ནམ༷་ཞི༷ག་ལྷན༷་ཅི༷ག་བད༷ག་གན༷ས་པར་འགྱུར༷་ཞེས་ཡིད་ལ་སེམསཤིང་སྨོན་པའོ། །
དེར་མི་གཞན་མེད་པའི་ས་དང་བྲག་གི་བུག༷་ག༷མ་ལྷ༷་ཁ༷ང་སྟོང༷་པ་བདག་གིར་བཟུང་བ་མེད་ལ༷འམ༷་ལྗོན་ཤིང༷་ཡིད་དུ་འོང་བའི་དྲུང༷་དུ༷་ཇི་ལྟར་འདོད་པའི་འདུག་གན༷ས་བཅ༷ས་ཏེ་དུས༷་ན༷མ་ཞིག༷་རྒྱབ༷་ཏུ༷་སྟེ་ཕྱི་ཚིས་ཀྱི་ཆེད་དུ་མི༷་ལྟ༷་ཞེས་བསམ་བློ་མང་བ་མི་གཏོང་ཞིང་༷། རབ་ཉིན་ཞག །འབྲིང་ཟླ་བ། ཐ་མས་ཀྱང་ལོ་གཅིག་ཕན་ཆད་དུ་བློ་སྣ་མི་བསྲིང་བར་གནས་ལུས་ལོངས་སྤྱོད་ཀུན་ལ་ཆ༷གས་པ༷་མེ༷ད་པ༷ར་འགྱུར༷་ཞི༷ག་གུ༷་སྟེ་དེ་ལྟར་སེམས་ཤིང་སྨོན་པའོ། །
དབེན་གནས་དེའི་ས༷་ཕྱོགས་གཞན་སུས་ཀྱང་བད༷ག་གི༷ར་བཟུང༷་བ་མེ༷ད་པས་རྩོད་པ༷་མེད་ཅིང་ར༷ང་བཞི༷ན་གྱིས༷་ནི་ཡ༷ངས་ཤིང་རྒྱ་ཆེ་ལ་ཡིད་དུ་འོང་བ་རྣམ༷ས་སུ༷་གང་ཡང་གཞན་ལ་ལྟོས་པ་མེད་པས་འགྲོ་འདུག་ལ་སོགས་པ་གང་ལ་ར༷ང་དབ༷ང་ཉིད་དུ་སྤྱོད༷་ཅིང༷་བདག་གིར་འཛིན་པའི་སྒོ་ནས་ཆ༷གས་པ་མེད་པ༷ར་དུས་ན༷མ་ཞིག༷་བད༷ག་ནི༷་གཅིག་པུར་ཉིད་དུ་གན༷ས་པ༷ར་འགྱུར༷་སྙམ་དུ་སྨོན་པའོ། །
དེར་ཡོ་བྱད་ཀྱི་ཁྱད་པར་ས་ལས་བྱས་པའི་ལྷུང༷་བཟེ༷ད་ལ༷་སོགས་པའི་ཡོ་བྱད་ཉི༷་ཚེ༷་བ་སྟེ་ངན་ངོན་ཙམ་དང༷༌། དགྲ་དང་རྐུན་མ་ཀུན༷་ལ༷་མི༷་མཁོ༷འི་སྟེ་མི་མཁོ་བའི་ཕྱིང་བ་པ་དང་ཕྱག་དར་ཁྲོད་པ་ལ་སོགས་པའི་གོ༷ས་ངན་ངོན་ཙམ་འཆ༷ང་ཞིང༷་ལུས༷་ལོངས་སྤྱོད་འདི༷་དགྲ་རྐུན་སོགས་ལ་འཇིགས་ཤིང་སྐྲག་ནས་སྦ༷་བ༷ར་མ༷་བྱས༷་ཀྱང༷་དགྲ་རྐུན་གྱིས་མཐོང་དོགས་དང་གནོད་དོགས་ལ་སོགས་པས་འཇི༷གས་པ་མེ༷ད་པར་བདག་ཉིད་གྲོགས་མེད་གཅིག་པུར་གན༷ས་པ༷ར་དུས་ན༷མ་ཞིག༷་ན་འགྱུར༷་སྙམ་དུ་སྨོན་པའོ། །
དེར་ཡིད་བྱེད་ཀྱི་ཁྱད་པར་གནས་དུར་ཁྲོད་པ་མིན་ཀྱང་སྐབས་སུ་དུར་ཁྲོད༷་དུ་སོ༷ང་ན༷ས་སྔར་ཤི་བ་གཞ༷ན་དག༷་གི༷་རོ་གསར་རྙིང་བམ་མྱོགས་རུལ་བ་དང་རུས༷་གོ༷ང་དག༷་དང༷་བད༷ག་རང་གི༷་ལུས༷་གསོན་པོར་སྣང་བ་འདི་ཡང་མཐར་ངེས་པར་འཇི༷ག་པའི་ཆོ༷ས་ཅ༷ན་ད༷ག་ཏུ་ནི༷་འདི་དག་དང་འདྲའོ་ཞེས་དུས་ན༷མ་ཞིག་མགོ༷་སྙོམ༷ས་བྱེད༷་པ༷ར་འགྱུར༷་ཞེས་མི་རྟག་པ་མི་གཙང་བ་ངེས་འབྱུང་གི་བསམ་པ་ཡིད་ལ་བྱེད་དོ། །དེ་ཡང་གཞན་གྱི་རོ་རུལ་བསྔོ་བ་ལ་སོགས་པ་ལ་བལྟས་ཏེ་འདི་དག་སྔོན་ཆད་ལུས་ལ་གཅེས་པར་བཟུང་བས་ཚ་གྲང་དང་ན་བ་སོགས་ཅི་ཡང་མི་བཟོད་པ་བདག་ལྟ་བུ་ཞིག་ཡིན་ནོ་སྙམ་དུ་ཚུར་བདག་ལུས་དང་མགོ་སྙོམས་བྱེད་པ་དང༌། བདག་གི་ལུས་ད་ལྟ་གསོན་པོར་སྣང་ཞིང་གཅེས་པར་བཟུང་སྟེ་ཚ་གྲང་སོགས་ཅི་ཡང་མི་བཟོད་པ་འདི་ཡང་སྔར་ཡང་འདི་ལྟ་བུའི་ཆོས་ཅན། ད་ལྟ་ཡང་འདི་ལྟ་བུའི་རང་བཞིན། མ་འོངས་བ་ནའང་འདི་ལྟ་བུའི་མཚན་ཉིད་ལས་མ་འདས་པ་ཡིན་ནོ་སྙམ་དུ་བདག་ལུས་ཕར་ལ་མགོ་སྙོམས་བྱས་ཏེ་བསྒོམ་པར་བྱ་དགོས་སོ། །
ད་ལྟ་གསོན་པོར་སྣང་བའི་བད༷ག་གི༷་ལུས༷་ནི་འདི༷་ཉིད༷་ཀྱང༷་མཐར་ཤི་ནས་རུལ་ཞིང་མྱགས་པར་གྱུར་པ་ན་ལུས་གང༷་གི༷་དྲིང༷་བ་ཤིན་ཏུ་མ་རུང་བ་ཡི༷ས་གཙང་དམེ་མེད་པའི་ཤ་དོན་དུ་གཉེར་བའི་ཝ༷་དང་ལྕེ་སྤྱང་ལ་སོགས་པ་དག༷་ཀྱང༷་དེའི་དྲུང༷་དུ༷་ཉེར༷་ཏེ་ཉེ་བར་འགྲོ༷་བར་མི༷་འགྱུར༷་པ༷་ཡིན་ན་གཞན་ལྟ་ཅི་སྨོས་པ་དེ༷་ལྟ༷་བུར༷་ནི༷་དུས་རིང་པོར་མི་ཐོགས་པར་འགྱུར༷་བ༷་འོ༷ང་སྙམ་དུ་ཡིད་ལ་བྱེད་ཅིང་བསྒོམ་མོ། །
རང་གི་ལུས་འདི༷་གཅི༷ག་པུ༷་ཉིད་དུ་མ་ཡི་མངལ་ནས་བྱུང༷་བ༷་ན་ཡ༷ང་དང་པོ་ནས་ལྷན༷་ཅི༷ག་ཏུ་སྐྱེས༷་པའི༷་ཤ༷་དང་རུས༷་པ་ལ་སོ༷གས་པ་དག༷་མཐར་ཤི་བ་ན་ཞིག༷་སྟེ༷་ཤ་རུས་སོ༷་སོ༷ར་ཐ་དད་པར་འགྱེས༷་པར་འགྱུར༷་ན༷་གཉེན་ཉེ་བ་དང་གྲོགས་དགའ་མཛ༷འ་ལ་སོགས་པ་གཞ༷ན་དག༷་དང་སོ་སོར་འགྱེས་པར་འགྱུར་བ་ལྟ་ཅི༷་ཞིག༷་སྨོས༷་ཞེས་འདུས་མཐའ་འབྲལ་བར་ཡིད་ལ་བྱེད་པའོ། །
དང་པོ་སྐྱེ༷་བ་ན༷་ཡང་རང་གཅི༷ག་པུ༷་ཉིད་དུ་སྐྱེ༷་བར་འགྱུར༷་ཞིང༷་མཐར་འཆི༷་བ་ན༷འ༷ང་རང་དེ༷་ཉིད༷་གཅི༷ག་པུར་འཆི༷་སྟེ༷་ཁམས་གསུམ་འཁོར་བའི་སྡུག་བསྔལ་ཐམས་ཅད་ཀྱི་རྩ་བ་སྐྱེ་ཤི་གཉིས་ཡིན་ན་བདག་གི་སྐྱེ་ཤིའི་སྡུག་བསྔལ༷་མྱོང་བའི་སྐལ༷་བ་གཞ༷ན་གཉེན་དང་མཛའ་བ་རྣམས་ཀྱིས་མི༷་ལེ༷ན་པར་བདག་ཉིད་གཅིག་པུས་མྱོང་བར་འགྱུར་ན༷་ཚུལ་ཁྲིམས་དང་ཐོས་པ་སློབ་གཉེར་མཚམས་བསྙེན་སྒྲུབ་ལ་སོགས་པའི་དགེ་བའི་གེ༷གས་བྱེད༷་པའི་གཉེན་དང་མཛ༷འ་བ༷ས་ཅི༷་ཞིག༷་བྱ་སྟེ་དགོས་པ་མེད་དོ། །
དཔེར་ན་ལ༷མ་རིང་པོ་ད༷ག་ཏུ༷་ནི༷་ཞུག༷ས་པ༷་ཡི་འགྲོན་པོ་རྣམ༷ས་ཇི༷་ལྟར༷་འགྲོན་ཁང་ལ་སོགས་པའི་གན༷ས་ནི༷་རིམ་པར་གཅིག་སྤངས་ཤིང་གཅིག་འཛི༷ན་པར་བྱེད་པ་ལྟར༷་དེ༷་བཞི༷ན་དུ་སྔོན་གང་ནས་འོང་དང་ཕྱིས་གར་འགྲོ་མི་ཤེས་པར་སྲིད༷་པ་ཁམས་གསུམ་འཁོར་བའི༷་ལ༷མ་དུ་ཞུག༷ས་པ༷འ༷ང་ད་རེས་མི་ཡི་སྐྱེ་བའི༷་གན༷ས་ནི༷་ཡོ༷ངས་སུ༷་འཛིན་ཅིང་ཆགས་ནས་འདི་ལས་གཞན་དུ་འགྲོ་འདོད་མེད་ཀྱང་འཆི་བདག་གཤིན་རྗེ་མྱུར་དུ་འོང་ནས་མི་འདོད་བཞིན་དུ་རང་དབང་མེད་པར་ཚེ་ཕ་རོལ་དུ་འཁྲིད་པར་འགྱུར་བའི་དུས་སུ།
རྒྱལ་པོ་ལ་གདམས་པའི་མདོ་ལས་གསུངས་པ་ལྟར་གཉེན་བཤེས་ལ་སོགས་པ་འཇི༷ག་རྟེན༷་པ་རྣམས་མྱ་ངན་གྱིས༷་ཀུན་ན༷ས་གདུང༷་སྟེ་སྐྲ་འབལ་ཞིང་མིག་མཆི་མས་བཀང་ནས་ཀྱི་ཧུད་ཕ་ཀྱི་ཧུད་མ་ཞེས་པ་སོགས་འོ་དོད་འབོད་ཅིང་ངུ་བཞི༷ན་དུ༷་དུས་ཇི༷་སྲིད༷་སྐྱེས་བུ༷་བཞི༷་ཡི༷ས་ནི༷་གནས་སམ་ཁྱིམ་དེ༷་ལས་ལུས༷་དེ༷་ནི༷་དུར་ཁྲོད་དུ་ཁྱོགས་ཀྱིས་མ༷་བཏེ༷ག་པ༷འམ༷་མ་དོར་བའི་གོང་དེ༷་སྲིད༷་དུ༷་ནི༷་མི་མེད་དབེན་པའི་ན༷གས་སུ༷་སོ༷ང་ལ་འཆི་ཆོས་དགེ་བ་ལ་བརྩོན་པར་གྱིས་ཤིག །
དེར་སོང་ནས་ཆགས་ཡུལ་གྱི་གཉེན་བཤེ༷ས་མེ༷ད་ཅིང་ཁྲོ་བའི་ཡུལ་གྱི་འཁོ༷ན་པ༷འ༷ང་མེ༷ད་པར་བྱས༷་ན༷ས་རང་གི་ལུ༷ས་འདི༷་གཅི༷ག་པུར༷་དབེ༷ན་པའི་རི་ཁྲོད་དུ་གན༷ས་ཏེ༷། ཉེ་དུ་སོགས་ཀྱིས༷་སྔ་ནས༷་ཤི༷་བ་དང་འདྲར༷་ཏེ་འདྲ་བར་བརྩི༷ས་ནས་རེ་ཐག་ཆད་པས་ན༷་ནམ་ཞིག་ཤི༷་བར་གྱུར་པ་ན༷འ༷ང་ངུ་ཞིང་འོ་དོད་འབོད་པས་མྱ་ང༷ན་བྱེད༷་པ༷་སུ་ཡང་མེ༷ད་ཅིང་།
རི་ཁྲོད་དེར་དྲུང༷་ན༷་འཁོ༷ད་པ༷་ཆོས་ཀྱི་གྲོགས་པོ་ལ་སོགས་པ་སུ༷་དག༷་ཀྱང༷་དེ་ཤི་བས་མྱ༷་ང༷ན་ཀྱིས་གདུང་ཞིང་ངུ་འབོད་ལ་སོགས་པའི་གནོ༷ད་པ༷་བྱེད༷་པ་སུ་ཡང་མེ༷ད་པ༷ས་མྱ་ངན་བྱེད་པར་མཐོང་ནས་བདག་ཀྱང་ཡིད་མི་བདེ་བ་མེད་པ་དང༌། གནས་དབེན་པར་འཆི་བ་འདི༷་ཡི༷ས་ས༷ངས་རྒྱས༷་དང་ཆོས་རྗེ༷ས་སུ་དྲན༷་པ་སོ༷གས་འཆི་ཁའི་ཉམས་ལེན་རང་ལ་གང་ཅི་ཡོད་པ་སེམས་པ་ལ་སུས༷་ཀྱང༷་རྣམ་པར་གཡེ༷ང་བར༷་འགྱུར༷་བ༷་མེ༷ད་པས་སེམས་དགེ་བའི་ངང་ནས་བདེ་བར་འགྲོ་བ་སྟེ། མདོ་ལས་ཀྱང༌། ཚངས་སྤྱོད་ལེགས་པར་སྤྱད་པ་དང༌། །ལས་ནི་ལེགས་པར་གོམས་པ་ཡིས། །འཆི་བའི་ཚེ་ན་མྱ་ངན་མེད། །འབར་བའི་ཁྱིམ་ནས་ཐར་པ་བཞིན། །ཞེས་པ་བཞིན་ནོ། །
དབེན་པ་ལ་ཡོན་ཏན་མང་པོ་ཡོད་པ་དེ༷་བ༷ས་ན་ཤི༷ན་ཏུ༷་མད༷ངས་ཏེ་ཉམས་དག༷འ་བ༷འི་ན༷གས་ཚ༷ལ་གནས་ཀྱི་སོ་ཚིས་དང་མཐོན་པོའི་ངོ་བསྲུང༌། །དམའ་མོ་སྐྱོང་ཐབས་ལ་སོགས་པ་མི་དགོས་པས་ཚེ༷གས་ཆུང༷་བས་ལུས་བདེ་ཞིང་སེམས་རབ་ཏུ་སྐྱིད༷་པ་ཐོབ་ཅི༷ང་དབེན་པར་གནས་པ་ཁོ་ནས་བྱིན་རླབས་ཀྱིས་སྒོ་གསུམ་གྱི་རྣམ་པར་གཡེ༷ང་བ༷་ཐམས་ཅད་རང༷་བཞིན་ཤུག༷ས་ཀྱིས་ཞི༷་བྱེད༷་པ༷ར་ཏེ་ཞི་བར་བྱེད་པའི་གནས་དབེན་པ་དེར་བད༷ག་ཉིད༷་གཅིག་པུར༷་དུས་རྟག་ཏུ་གན༷ས་པ༷ར་བྱ༷་སྟེ། 
གནས་པར་བྱས་ནས་ཀྱང་དགྲ་འདུལ་གཉེན་སྐྱོང་དཀོར་སྡུད་རྙེད་ཚོལ་སོགས་ཚེ་འདི་དོན་གཉེར་གྱི་མི་དགེ་བ་དང་ལུང་མ་བསྟན་གྱི་རྣམ་པར་རྟོག་པའི་བས༷མ་པ༷་གཞ༷ན་ཐམས་ཅད་ནི༷་ཀུན༷་སྤངས་པའམ་བཏ༷ང་སྟེ་བད༷ག་གིས་རང་གི་སེམས་ལ༷་བལྟས་ཏེ་སེམས་འདི་ཉིད་འདུལ་བར་བྱའོ་སྙམས་པའི་སེ༷མས་པ༷་གཅི༷ག་པུ༷་ཁོ་ན་ཡི༷ས་སེ༷མས་འདི་ཉིད་ནི༷་ཞི་གནས་ཀྱིས་མཉ༷མ་པ༷ར་བཞ༷ག་པར་བྱ་བའི་ཕྱིར༷་དང༷་ལྷག་མཐོང་གིས་དུལ༷་བ༷ར་བྱ༷་བའི་ཕྱིར༷་དུ་ཞི་ལྷག་ཟུང་འཇུག་གི་ཉམས་ལེན་ཟབ་མོ་བསྒོམ་པ་ལ་རྩེ་གཅིག་ཏུ་བརྩོ༷ན་པར་བྱའོ༷། །གཉིས་པ་རྣམ་རྟོག་དོར་བ་ལ། མདོར་བསྟན་པ་དང་རྒྱས་པར་བཤད་པ་གཉིས་ལས། དང་པོ་ནི།
རྣམ་རྟོག་དོར་བ་ལ་སྤྱིར་མང་དུ་ཡོད་ཀྱང་འདིར་ཡང་བསྟན་བཅོས་ཡོངས་རྫོགས་དང་ཁྱད་པར་ཞེ་སྡང་གི་གཉེན་པོ་བཟོད་ལེག་གཏི་མུག་གི་གཉེན་པོ་ཤེས་རབ་ལེའུ་དང༌། འདིར་འདོད་ཆགས་ཀྱི་གཉེན་པོའི་དབང་དུ་བྱས་ཏེ་འཇི༷ག་རྟེན༷་ཚེ་འདི༷་དང༷་ཚེ་ཕྱི་མ་ཕ༷་རོ༷ལ་ཏུའང༷་ནང་བུད་མེད་དང་ཕྱི་རྙེད་སོགས་འདོད་པ༷་རྣམ༷ས་ལ་ལྷག་པར་ཆགས་ཤིང་བསྟེན་པ་ནི༷་ཕུང༷་ཁྲོལ༷་ཏེ་སྡུག་བསྔལ་སྣ་ཚོགས། སྐྱེད༷་པར་བྱེད་དེ་ཚེ་འདི༷ར་ནི༷་བུད་མེད་དང་རྙེད་པའི་དོན་དུ་གཞན་གྱིས་གས༷ད་པ་དང༷་ལྕགས་སྒྲོགས་སོགས་ཀྱིས་བཅི༷ངས་པ་ད༷ང་རལ་གྲི་སོགས་ཀྱིས་ཡན་ལག་གཅོ༷ད་པ་ལ་སོགས་པ་དང༌། དགའ་བཞིན་དུ་ནི་ལས་བྱས་པ། །ངུ་བཞིན་དུ་ནི་མྱོང་བར་འགྱུར། །ཞེས་པ་ལྟར་ཚེ་ཕྱི་མ་ཕ༷་རོལ༷་ཏུ༷་ནི༷་དམྱལ༷་བ་དང་ཡི་དྭགས་དུད་འགྲོ་ལ་སོ༷གས་པའི་སྡུག་བསྔལ་བཟོད་པར་དཀའ་བ་དཔག་མེད་སྒྲུབ༷་ཅིང་མྱོང་བར་འགྱུར་རོ། །གཉིས་པ་ལ། ནང་བུད་མེད་ལ་སྲེད་པ་སྤོང་བར་བྱ་བ། ཕྱི་རྙེད་སོགས་ལ་སྲེད་པ་སྤོང་བར་བྱ་བ། དབེན་པའི་ཡོན་ཏན་དྲན་པ་དང་གསུམ་ལས། དང་པོ་ལ། རྒྱུ་བསྒྲུབ་དཀའ་བ། ངོ་བོ་མི་གཙང་བ་ཡིན་པར་བསམ་པ། འབྲས་བུ་གནོད་པ་མང་བར་བསམ་པ་དང་གསུམ་ལས། དང་པོ་ནི།
གང་གིས་ཕོ༷་ཉ༷་སྟེ་བྲན་ཕོ་དང་ཕོ༷་ཉ་མོ་སྟེ་བྲན་མོ༷་ཡི༷ས་སྔོན་དུ་བུད་མེད་ག༷ང་དང་འཕྲད་པའི་ཕྱིར༷་དུ་ལེན་གྲངས་དུ་མ༷ར་ཕྲིན་བསྐུར་བའི་གསོ༷ལ་བ་བཏབ༷་ཅི༷ང་ཚེ་ཕྱི་མར་གནོད་པའི་སྡིག༷་པ༷་ཕ་མ་སོགས་གསོད་པ་དང༌། སྡོམ་པ་དང་དམ་ཚིག་ཉམས་པ་ལ་སོགས་པའི་ཉེས་པ་རྣམ༷ས་ས༷མ་ཚེ་འདིར་ཡང་སྡོམ་པ་ཉམས་པ་ལ་སོགས་པས་རང་ཁྲེལ་ཞིང་མི་དང་མིན་གྱིས་འཕྱ་ཞིང་སྨོད་པའི་མི་སྙན་པའི་གྲགས་པ་མི༷ན་པས་ཕྱོགས་ཐམས་ཅད་དུ་ཁྱབ་པར་འགྱུར་བ་ལ༷འང་བུད་མེད་ག༷ང་གི༷་དོན༷་དུ༷་མ༷་མཛེ༷མས་པ༷ར།
དཀའ་བ་ཁྱད་དུ་བསད་ཅིང་སྐོམ་པ་དང་དུ་བླང་སྟེ་ལུས་སྲོག་འབེན་དུ་བཙུག་ནས་གཞན་གྱིས་གསོད་པ་དང་དམྱལ་མེས་བསྲེག་པ་ལ་སོགས་པ་ཚེ་འདི་ཕྱིའི་སྡུག་བསྔལ་གྱི་འཇི༷གས་པ༷་ཆེན་པོ་འབྱུང་བ་ལ༷་ཡ༷ང་བད༷ག་ཉིད་སྤྲོ་བས་ཞུག༷ས་ཤི༷ང༌། ཟས་གོས་རྒྱན་ལ་སོགས་པའི་རྫས་དང་ཡོ་བྱད་དད་རྫས་གཤིན་དཀོར་རྣམས་ཡར་དཀོན་མཆོག་གི་ཞིང་ལ་མཆོད་པ་དང་ལྷ་བྲི་རྟེན་བཞེངས་དང༌། མར་ངན་སོང་ལ་སྦྱིན་གཏོང་ལ་སོགས་པ་ལྟ་ཅི་ཐ་ན་རང་གིས་ཁ་ལ་ཟ་མི་བྲ། རྒྱབ་ལ་གྱོན་མི་བྲ་བར་སེར་སྣས་བཅིང་ཞིང་བསགས་པའི་རྫས༷་རྣམས་ཀྱང༷་བུད་མེད་གང་གི་ཁ་ལ་སྦྱིན་རྒྱབ་ལ་བཀོན་ལུས་ལ་འདོགས་པ་ལ་སོགས་པའི་སྒོ་ནས་ཟ༷ད་པ༷ར་བྱས༷་པར་གྱུར་ཏེ༷་བུད་མེད་གང༷་ལ༷་ཡོ༷ངས་སུ༷་ཆགས་པས་འཁྱུད༷་པར་བྱས་པ༷ས་ན་འདོད་དོན་གྲུབ་བོ་སྙམས་པས་སེམས་ལ་མཆོ༷ག་ཏུ༷་དག༷འ་བ་མྱོང་བར་འགྱུར༷་བར་འདོད་པ་དེ༷་ད༷ག་ཉིད༷་ནི།
ལེགས་པར་བརྟགས་ན་ཚིགས་སུམ་བརྒྱ་དྲུག་ཅུ་འབྲེལ་བའི་ཀེ༷ང་རུས༷་ལ་འཁྱུད་པ་ཉིད༷་ཡི༷ན་གྱི་དེ་ལས་གཞ༷ན་འདོད་བྱ་ཡིད་འོང་ཅི་ཡང་ཡོད་པ་མི༷ན་ན༷་ཅི་ཞིག་དགའ་བར་འགྱུར། དེ་ཡང་ཚོགས་པ་ལ་བརྟེན་ནས་བརྟགས་པ་ཙམ་ལས་ར༷ང་དབ༷ང་ཅན་མེད་པ་དང༷་དེ་མེད་པས་ནི༷་གང་ཟག་གི་བད༷ག་བདེན་པར་གྲུབ་པ་མེད་པའམ་མི༷ན་པ་དེ་ལ༷་ཞེས་སམ་ཡང་ན་རང་གི་མ་ཡིན་པས་རང་དབང་དང་ནི་གཞན་གྱི་ཡིན་པས་བདག་གི་མིན་པ་དེ་ལ་རབ༷་ཏུ༷་འདོ༷ད་ཅི༷ང་ཡོ༷ངས་སུ་ཞེ༷ན་ན༷ས་ཅི༷འི་ཕྱིར༷་མྱ༷་ང༷ན་ལས་འད༷ས་པའི་གོ་འཕང་དུ་མི༷་འགྲོ༷་སྟེ་ཞེས་འདམས་ཁ་བྱས་པ་ལྟར་མྱང་འདས་ཀྱི་གོ་འཕང་འདོད་ན་བུད་མེད་ཀྱི་སྲེད་པ་སྤང་དགོས་ལ་དེ་མ་སྤངས་ན་ལམ་བསླབ་པ་གསུམ་ལ་བར་དུ་གཅོད་པར་བྱེད་པས་མྱང་འདས་མི་འཐོབ་སྟེ། ཡོན་ཏན་ཐམས་ཅད་ཀྱི་གཞི་རྟེན་ཚུལ་ཁྲིམས་ཡང་དག་པར་བསྲུང་བའི་སྒོ་ནས་ཕྱི་དང་ནང་གི་སྲེད་པ་ཐམས་ཅད་སྤང་དགོས་ལ། དེ་མ་སྤངས་ན་ཞི་གནས་སམ་བསམ་གཏན་མི་སྐྱེ་ལ་དེ་མ་སྐྱེས་ན་ལྷག་མཐོང་མི་སྐྱེ་ལ། ཞི་ལྷག་ཟུང་འབྲེལ་གྱི་ཏིང་ངེ་འཛིན་མེད་ན་སྲིད་རྩེའི་ཉོན་མོངས་པ་རྩ་བ་ནས་སྤོང་མི་ནུས་པས་མྱང་འདས་མི་འཐོབ་བོ། །གཉིས་པ་ནི།
བུད་མེད་ཀྱི་གདོང་ག༷ང་ཞིག༷་དང༷་པོ༷ར་ལྟ་བར་འདོད་པས་འབ༷ད་དེ༷་བཏེ༷ག་ནས་གྱེན་དུའམ་མདུན་དུ་དྲང༷ས་ཀྱང༷་དེ་ངོ༷་ཚ༷ས་འོ༷ག་ཏུ་ལྟ༷་བར་བྱེད་པའི་གདོང་དེ་སྔོན་བག་མར་མ་སོང་བའི་གོང་དུ་ནི༷་མཐོ༷ང་ང༷མ་མ༷་མཐོ༷ང་བ་གང་ཡིན་ཡ༷ང་རུང་སྟེ། ཡུལ་བཅོམ་བརླག་པའི་ལུགས་ལ་སེང་རས་ཀྱིས་ཆུང་མའི་གདོང་པ་འགེབ་པ་ལྟ་བུ་ལ་སོགས་པ་གོ༷ས་ཀྱི༷ས་གདོ༷ང་ནི༷་གཡོ༷གས་པ༷ར་འགྱུར༷་བ་ལ་ཡང༌། 
ཁྱེད༷་འབད་པས་ལྟ་བར་འདོད་ཅིང་ཉོན༷་མོ༷ངས་པར་གྱུར་པའི༷་བུད་མེད་ཀྱི་གདོ༷ང་པ་དེ༷་ནི༷་ད༷་ལྟ་དུར་ཁྲོད་དུ་བསྐྱལ་བ་ན་མངོན་སུམ་དུ་གྱུར༷་པ་བཞི༷ན་དུ་གོས་དང་བྲལ་ཞིང་བྱ༷་རྒོ༷ད་ཀྱིས༷་བས༷ལ་བར་བྱས༷་པ་མཐོ༷ང་ན༷ས་ད་ལྟ༷་ཅི༷་ཕྱིར༷་སྐྲག་ནས་ཕྱིར་འབྱེར༷་ཞིང་འབྲོས་པ༷ར་བྱེད༷་དེ་འབྲོས་པར་མི་རིགས་སོ། །
ད་ལྟ་སྐྱེས་པ་གཞ༷ན་རྣམ༷ས་ཀྱིས་མི༷ག་གི༷ས་ལྟ་ན༷་ཡ༷ང་བུད་མེད་ག༷ང་ཞིག༷་ཁྱོད་ཀྱི་ཕྲག་དོག་གིས་ཡོ༷ངས་སུ༷་བསྲུང༷་བར་གྱུར༷་པ༷་ལ་ཕྱིས་སུ་ཇི༷་སྲིད༷་དུ་ལུས་དེ༷་ནི༷་བྱ་རྒོད་ལ་སོགས་པ་དེ་དང་དེས༷་ཟ༷་བར་བྱེད་པ་དེའི་ཚེ་ན༷་ཡང་སེ༷ར་སྣ་ཅ༷ན་ཁྱོད༷་བྱ་རྒོད་ལ་སོགས་པ་ཅི༷ས་མི་བསྲུང༷་སྟེ་བསྲུང་དགོས་ལ། མི་བསྲུང་ན་ནི་ད་ལྟ་ཡང་སེར་སྣས་བསྲུང་པར་གྱི་རིགས་སོ། །
ཕྱིན་ཅི་ལོག་གི་བློ་ཅན་འདོད་ལྡན་རྣམས་ཀྱིས་གཙང་ཞིང་མཛེས་པའི་ཆགས་ཡུལ་དུ་མཐོང་བ་འདི་ཡང་ཟ་བར་བྱ་བའི་ཤ༷་ཡི༷་ཕུང༷་པོ༷་ཆེན་པོ་འདི༷་མཐོ༷ང་ན༷ས་བྱ༷་རྒོ༷ད་དང༷་ལྕེ་སྤྱང་ལ་སོགས་པ་གཞ༷ན་གྱིས་ཟ༷་བར་བྱེད༷་པའི་ཁ་ཟས་ཡིན་པས་ན༷་གཞ༷ན་གྱི༷་ཟ༷ས་ལ༷་ཁྱོད་ཀྱིས་མེ༷་ཏོག༷་གི༷་ཕྲེང༷་བ༷་དང་ཙ༷ན་ད༷ན་གྱི་བྱུག་པ་དང་རིན་པོ་ཆེའི་གདུ་བུ་ལ་སོགས་བརྒྱན༷་གྱིས༷་ཅིའི་ཕྱིར་མཆོ༷ད་ཅིང་བསྙེན་བཀུར་བྱ་སྟེ་བྱ་མི་རིགས་པ་ཁོ་ནའོ། །
དུར་ཁྲོད་དུ་མགོ་ལ་སོགས་པའི་རུས༷་གོང༷་འཇིགས་སུ་རུང་བ་ཉིད༷་དུ༷་མཐོ༷ང་ན༷ས་ནི་འགྲོ་འདུག་སོགས་བསྐྱོད་དུ་མེད་པས་མི༷་འགུལ༷་པ་འདི་ལ་ཡ༷ང་ནི༷་ཁྱོད༷་སྐྲག༷་པར་བྱེད་ན༷་ད་ལྟ་རུས་གོང་གི་ཕུང་པོ་རོ༷་ལ༷ངས་བཞི༷ན་དུ༷་རླུང་སེམས་ཉོན་མོངས་པའི་ཁོང་འདྲེ་འག༷འ་ཡི༷ས་ཀྱང༷་གཡོ་ཞིང་ཡར་མར་དུ་བསྐྱོད༷་པ༷ར་གྱུར༷་ན༷་འདི་ལ་ཅི༷ས་མི༷་འཇི༷གས་ཏེ་ཤིན་ཏུ་འཇིགས་ཤིང་སྐྲག་པར་རིགས་ཀྱི་ཆགས་མི་རིགས་སོ། །
བུད་མེད་ཀྱི་ལུས་ག༷ང་ལ༷་གོས་དང་རྒྱན་གྱིས་གཡོ༷གས་ཀྱང༷་འདི༷་ལ་ཁྱོད་ཆ༷གས་པར་བྱེད་པ༷་ཡིན་ན་ལུས་དེ༷་མ༷་གཡོ༷གས་པ་དུར་ཁྲོད་དུ་བོར་བ་ན༷་ཡང་ཅི༷ས་མི༷་འདོད་དེ་འདོད་ཅིང་ཆགས་དགོས་སོ། །དེ་ནི་མི་གཙང་བའི་རང་བཞིན་ཡིན་པས་མ་གཡོགས་པ་དེ༷་ལ༷་དགོ༷ས་པ༷་མེ༷ད་དོ་ཞེ༷་ན༷་ནི༷་གོས་རྒྱན་གྱིས་གཡོ༷གས་པ༷་ལ༷་ནི༷་ཅི༷་ཕྱིར༷་འཁྱུད༷་དེ་འཁྱུད་མི་རིགས་ཏེ་མི་གཙང་བའི་རང་བཞིན་ཡིན་པར་འདྲ་བས་སོ། །བུད་མེད་ཀྱི་ཁ་ཆུ་ལ་དགའོ་ཞེ་ན། 
རྒྱུ་ཟ༷ས་ནི༷་ཁྱད་མེད་པ་གཅི༷ག་དུ༷་ཉིད༷་ལ༷ས་ནི༷་བཤ༷ང་གཅི་དང༷་ཁ༷་ཆུ༷་གཉིས་ཀ་བྱུང༷་བར་གྱུར་པ་ཡིན་ན༷་དེ་གཉིས་ལ༷ས་བཤ༷ང་གཅི་ལ༷་ནི་མི༷་དག༷འ་ཞིང༷་སྐྱུག་བྲོ་བར་འཛིན་ལ་ཁ༷་ཆུ༷་ལ༷་ནི་སྦྲང་རྩིའི་བཏུང་བ་བཞིན་དུ་འདོད་ལྡན་རྨོངས་པ་ཁྱོད༷་ཅི༷་ཕྱིར༷་དག༷འ་སྟེ་དགའ་ཞིང་ཆགས་པར་མི་རིགས་སོ། །དེའི་རེག་བྱ་འཇམ་པོ་ལ་དགའ་འོ་ཞེ་ན། 
དེ་ལྟ་ན་ནི་ཤི༷ང་བ༷ལ་རེ༷ག་ན༷་འཇ༷མ་པ༷་ཡི༷་སྔས༷་འབོལ་ཡིད་དུ་འོང་བ་ལ༷་འདོད་ཅིང་དག༷འ་བ༷ར་མི༷་བྱེད༷་པ༷ར་ཤིང་བལ་འདི་མི་གཙང་བ་ལས་བྱུང་ཞིང་དྲི༷་ང༷་བ་འཛ༷ག་པ༷་མ༷་ཡིན་ནོ་ཞེས༷་བསམས་ནས་འདོ༷ད་ལྡན༷་རྣམས་བུད་མེད་ཀྱི་ལུས་མི༷་གཙ༷ང་བ༷་ལ༷་མི་གཙང་བར་མི་ཤེས་ཤིང་རྨོ༷ངས་པས།
གཙང་བར་འཛིན་པས་འདོ༷ད་ལྡན༷་ངན༷་པ་ཤིན་ཏུ་འཁྲུལ་ཞིང་རྨོང༷ས་པ༷་རྣམ༷ས་ནི་ཤིང༷་བ༷ལ་རེ༷ག་ན་འཇ༷མ་པ༷་ལ༷འང་འདིས་ཉ༷ལ་པོ༷་སྟེ་ཁྲིག་པ་བྱ༷་བར་མི༷་ནུས་ཞེ༷ས་བསམ་སྟེ་མི་གཙང་རང་བཞིན་བུད་མེད་དྲན་ནས་ཤིང་བལ་དེ༷་ལ༷་ཁྲོ༷་བད༷ག་ཏུ༷་བྱེ༷ད་པས་རེག་བྱ་ལ་ཆགས་པ་མ་ཡིན་གྱི་མི་གཙང་བ་ལ་ཆགས་པར་ཟད་དོ། །
ག༷ལ་ཏེ༷་བདག་མི༷་གཙ༷ང་བ་ལ་ཆ༷གས་པ་མེ༷ད་དོ་ཞེ་ན༷། འོ་ན་མི་གཙང་བས་གང་བ་རུས༷་པའི་གཟེ༷བ་རྣམས་ཕན་ཚུན་རྒྱུས༷་པ༷ས་སྦྲེལ༷་བ༷་ལ༷་ཕྱི་ནས་ཤ༷་ཡི༷་འད༷མ་གྱིས༷་ཞ༷ལ་ཞ༷ལ་བྱ༷ས་པའི་གཞ༷ན་བུད་མེད་དེ་ལ་ཁྱོད༷་ཅི༷་ཡི་ཕྱིར༷་པ༷ང་དུ་འཁྱུད༷་དེ་འཁྱུད་མི་རིགས་སོ། །
ཁྱོད༷་ཉི༷ད་ཀྱི་ལུས་མི༷་གཙ༷ང་བའི་མཆིལ་མ་དང་སྣབས་དང་གཤང་གཅི་ལ་སོགས་པ་རྫས་མ༷ང་པོ་སུམ་ཅུ་རྩ་དྲུག་ཡོ༷ད་པ༷་དེ༷་ཉིད༷་ལ༷་ཁྱོད༷་དུས་གཏ༷ན་དུ་ལོངས་སྤྱོད༷་པར་གྱུར་ཅིང༷་དེར་མ་ཟད་ད་རུང་ཡང་མི༷་གཙ༷ང་བའི་རྐྱལ༷་པ༷་རྫས་ངན་སོ་དྲུག་གི་རང་བཞིན་ཅན་གཞ༷ན་བུད་མེ༷ད་ཀྱི་ལུས་དག་ལའ༷ང་མི༷་གཙ༷ང་བ་ལ་བརྐམ་ཞིང་ཆགས་པ༷ས་ཅིའི་ཕྱིར་འདོ༷ད་པ༷ར་བྱེད༷་དེ་འདོད་མི་རིགས་སོ། །
བད༷ག་ནི༷་ཤིང་བལ་སོགས་ལ་མི་དགའ་ཡི་བུད་མེད་ཀྱི་ཤ༷་འདི་ལ༷་དག༷འ་བ་ཡིན་ནོ་ཞེ༷ས་ཤ་ལ་རེག༷་པ་དང༷་བ༷་ལྟ་བར་འདོ༷ད་ན༷་ཀོ༷་སྟེ། དེ་ལྟ་ན་ནི་སེ༷མས་མེ༷ད་པ༷་ཡི༷་རང༷་བཞིན་གྱི་བུད་མེད་ཀྱི་རོ་དུར་ཁྲོད་དུ་འཕང་བའི་ཤ༷་འདི་ལ་ཡང་ནི༷་ཁྱོད་ཀོ་རེག་དང་བལྟ་བར་ཅི༷ས་མི་འདོ༷ད་དེ་འདོད་དགོས་སོ། །དེ་ལ་སེམས་མེད་པས་ན་མི་འདོད་ཀྱི་བུད་མེད་ཀྱི་སེམས་ལ་དགའ་བ་ཡིན་ནོ་ཞེ་ན། 
ཁྱེད་ཀྱིས་འདོ༷ད་པའི༷་སེ༷མས་གང༷་ཡི༷ན་པ༷་དེ༷་ལ་ནི་ལུས་ཀྱིས་རེ༷ག་པ་དང༷་མིག་གིས་བལྟ་བ༷ར་མ༷་ནུས༷་ལ༷་ག༷ང་ཞིག༷་རེག་པ་དང་བལྟ་བར་ནུས༷་པའི་བུད་མེད་ཀྱི་ལུས་དེ༷་ནི་ཁྱོད་ཀྱིས་འདོད་པའི་སེམས་སམ་ཤེས༷་པ༷་དེ་མི༷ན་པས་དོན༷་མེ༷ད་པའི་ལུས་དེ་ལ་བལྟ་ཞིང་རེག་པས་འཁྱུད༷་པ་དེས༷་ཅི༷་ཞིག༷་བྱ༷་སྟེ་ཤིན་ཏུ་འཁྲུལ་བར་ཟད་དོ། །
མི༷་གཙ༷ང་བ་མང་པོའི་རང་བཞིན་ཅན་བུད་མེད་གཞ༷ན་གྱི༷་ལུས༷་རེ་ཞིག་ལྐོག་ཏུ་གྱུར་པ་ནི་མི་གཙང་བར་མི༷་རྟོག༷ས་པ་དག་ངོ༷་མཚ༷ར་མི༷་ཆེ༷་ཡི༷། རང༷་ཉིད༷་ཀྱི་ལུས་མི༷་གཙ༷ང་བའི་རང་བཞིན་ཉིད༷་ཡི༷ན་པ༷ར་མངོན་སུམ་དུ་གྱུར་ཀྱང་རྟོག༷ས་པ༷ར་མི༷་འགྱུར༷་བ་འདི་ནི་ངོ༷་མཚ༷ར་ཆེ༷་ཞེས་ཤིན་ཏུ་རྨོངས་ཤིང་ཁྲེལ་དགོད་དུ་འགྱུར་བའོ། །བདག་ནི་བུད་མེད་ཀྱི་ཁ་དོག་ལ་ཆགས་སོ་ཞེ་ན། 
དེ་ལྟ་ན་སྤྲིན༷་དང་བྲལ༷་བའི་དུས་ཀྱི་ཉི་མའི་འོད་ཟེ༷ར་གྱིས༷་ཁ་ཕྱེ༷་ཞིང་རྒྱས་པར་གྱུར་པའི༷་མེ་ཏོག་པ༷དྨ༷་གཞོ༷ན་ནུ༷་ཁ་དོག་མཛེས་ཤིང་ཡིད་དུ་འོང་བ་དེ་ལ་མི་དགའ་བར་ཆགས་པ་སྤང༷ས་ན༷ས་ནི༷་མི༷་གཙ༷ང་བ་ལ་ཞེ༷ན་ཅིང་ཆགས་པ༷འི་སེ༷མས་ཀྱིས༷་ནི༷་མི༷་གཙ༷ང་བ་མང་པོས་གང་བའི་གཟེ༷བ་སམ་སྣོད་དུ་གྱུར་པའི་ལུས་ལ༷་ཅི༷འི༷་ཕྱིར༷་དག༷འ་སྟེ་དགའ་ཞིང་ཆགས་མི་རིགས་སོ། །
བུད་མེད་ཀྱི་ལུས་ཉིད་མི་གཙང་བའི་རྒྱུ་དང་འབྲས་བུ་དང༌། རྒྱུ་འབྲས་གཉིས་ཀའི་རང་བཞིན་ཡིན་པར་རིམ་བཞིན་དུ་སྒྲུབ་པར་བྱེད་པ་ལ་བུད་མེད་ཀྱི་ལུས་ཉིད་མི་གཙང་བའི་རྒྱུ་ཡིན་ཏེ། འདི་ལྟར་ས༷་ཕྱོག༷ས་དང་གོས་ལ་སོགས་པ་བཤང་གཅི་ལ་སོགས་པའི་མི༷་གཙ༷ང་གི༷ས་གོ༷ས་པ༷་ལའང་ག༷ལ་ཏེ༷་ཁྱོད་དེ་ལ་རེག༷་པ༷ར་མི་འདོ༷ད་པ་ཡིན་ན་བུད་མེད་ཀྱི་ལུས་ག༷ང་ལ༷ས་མི་གཙང་བ་དེ༷་རྣམས་ནི༷་བྱུང༷་བར་གྱུར་པ༷་ཡི༷་བུད་མེད་ཀྱི་ལུས༷་མི་གཙང་བའི་རྒྱུ་དེ་ལ༷་ཇི༷་ལྟར༷་ཁྱོད༷་རེག༷་པར་འདོ༷ད་དེ་འདོད་མི་རིགས་སོ། །
མི་གཙང་བའི་འབྲས་བུ་ཡང་ཡིན་ཏེ། འདི་ལྟར། ག༷ལ་ཏེ༷་བདག་བཤང་གཅི་ལ་སོགས་པའི་མི༷་གཙ༷ང་བ་ལ་ཆ༷གས་ཤིང་རེག་པར་འདོད་པ་མེ༷ད་དོ་སྙམ་ན༷། མི༷་གཙ༷ང་བའི་ཞིང་མའི་མངལ་ལ༷ས་བྱུང༷་བར་གྱུར་ཞིང༷༌། མི་གཙང་བ་དེ༷་ཡི༷་ས༷་བོ༷ན་དུ་གྱུར་པའི་ཕ་མའི་ཁུ་ཁྲག་ལ་སོགས་པ་དེས༷་བསྐྱེད༷་ཅིང་འཕེལ་བར་བྱས་པ༷་ཡི་མི་གཙང་བའི་འབྲས་བུ་བུད་མེད་ཀྱི་ལུས་གཞ༷ན་ཁྱོད༷་ཀྱིས་ཅི༷་ཕྱིར༷་པ༷ང་དུ༷་འཁྱུད༷་དེ་འཁྱུད་མི་རིགས་སོ། །
རྒྱུ་འབྲས་གཉིས་ཀའི་རང་བཞིན་ཡིན་ཏེ། འདི་ལྟར་མི༷་གཙ༷ང་བ་གཤང་གཅི་སོགས་ལ༷ས་བྱུང༷་བའི་མི༷་གཙ༷ང་བའི་སྲིན༷་བུ་ཆུང༷་ངུ༷འང༷་ཁྱོད༷་འདོ༷ད་པར་མི༷་བྱེད༷་པ་ཡིན་ན༷། ད་ལྟ་ཤ་ཁྲག་བཤང་གཅི་ལ་སོགས་པ་མི༷་གཙ༷ང་བ་མ༷ང་པོའི༷་རང་བཞི༷ན་ཅན་གྱི་ལུས༷་རྒྱུ་མི༷་གཙ༷ང་བ་སྣ་ཚོགས་པ་ལས་སྐྱེས༷་པ༷འ༷ང་ཅིའི་ཕྱིར་འདོ༷ད་པ༷ར་བྱེད༷་དེ་བྱེད་མི་རིགས་སོ། །
ཕྱིན་ཅི་ལོག་ཆགས་ལྡན་ཁྱོད༷་ནི་རང་གི་ལུས་ཉིད༷་མི༷་གཙ༷ང་བའི་རང་བཞིན་ཅན་ལ་སྨོད༷་ཅིང་ཡིད་འབྱུང་བར་མི༷་བྱེད་པར༷་མ༷་ཟ༷ད་ཀྱི༷་ད་དུང་མི༷་གཙ༷ང་བའི་རྐྱལ༷་པ༷་ཁྱོད་ཉིད་མི༷་གཙ༷ང་བ་ལ༷་ཆགས་ཤིང་བསྐམ༷་པ༷ས་མི་གཙང་བའི་རྐྱལ་པ་བུད་མེད་ཀྱི་ལུས་གཞ༷ན་ཡ༷ང་འདོ༷ད་པ༷ར་བྱེད༷་པ་འདི་ནི་ཤིན་ཏུ་སྨད་པའི་གནས་སོ། །
གཙང་བ་ཡང་མི་གཙང་བར་བྱེད་པས་མི་གཙང་བ་ཡིན་པར་གཙང་ཞིང་ཡིད་དུ་འོང་བའི་ག༷་པུར༷་དང་གུར་གུམ་ཀ་ར་བུ་རམ་ལ༷་སོ༷གས་པ་གཙང་ཞིང་ཡི༷ད་དུ་འོ༷ང་བའི་དངོས་པོ་དང༷༌། འབྲས༷་ཆ༷ན་བཟང་པོ་དག༷་ག༷མ་སྔོ་ངད་ཞིམ་པོའི་ཚོ༷ད་མ༷འ༷ང་རུང༷་ལན་ཅིག་ཁ༷ར་བཅུ༷ག་ནས་སླར་ཕྱིར༷་ཕྱུང༷་སྟེ་བོར་བའམ་དོར༷་བ༷་ཡི༷ས་ས་གཞི་གཙང་མ་ལ་ཡ༷ང་གོས་པར་གྱུར་ན་མི༷་གཙ༷ང་ཞིང་བཙོ༷ག་པར༷་འགྱུར༷་བ་ཡིན་ན་གང་གིས་མི་གཙང་བར་བྱེད་པའི་ལུས་དེ་ཉིད་ལྟ་ཅི་སྨོས་སོ། །
དེ་ལྟར་རྒྱུ་འབྲས་རང་བཞིན་གྱི་སྒོ་ནས་ག༷ལ་ཏེ༷་མི༷་གཙ༷ང་བར་གྱུར་པའི་ལུས་འདི༷་འདྲ༷་བ༷་མངོ༷ན་སུམ༷་དུ་མཐོང་བར་གྱུར༷་ཀྱང༷་ད་དུང་མི་གཙང་བ་ཡིན་མིན་དུ་ཐེ༷་ཚོ༷མ་ཟ༷་ན་དུར༷་ཁྲོད༷་ད༷ག་ཏུ༷་བོ༷ར་བའི༷་ལུས༷་རུལ་ཞིང་འབུས་གཞིག་པ་མི༷་གཙ༷ང་བ་སྐྱུག་བྲོ་བ་གཞ༷ན་ཡ༷ང་བལྟ༷་བ༷ར་གྱིས༷་ཤིག །
འདི་ལྟར་དུར་ཁྲོད་དུ་བོར་བའི་བུད་མེད་ཀྱི་ལུས་ག༷ང་ལ༷ས་པ༷གས་པའི༷་ཁ༷་ཕྱེ་སྟེ་བཤུས་པ་ན་ཁྲག་དང་ནང་ཁྲོལ་གཤང་པ་ལ་སོགས་པའི་དྲི་ང་ཞིང་སྐྱུག་བྲོ་བར་མཐོང་ནས་འཇི༷གས་པ༷་ཆེ༷ན་པོ༷་སྐྱེ༷་བར་འགྱུར༷་བ༷ར་ཤེས༷་ཀྱང༷་ཇི༷་ལྟར༷་ལུས་དེ༷་ཉིད༷་ལ༷་འཇིགས་པར་མི་བྱེད་པར་མ་ཟད་ཕྱིར༷་ཞིང༷་ངོམས་པ་མེད་པའི་དག༷འ་བ༷་ཅི་ཕྱིར་སྐྱེ་བ༷ར་འགྱུར༷་ཏེ་འགྱུར་མི་རིགས་སོ། །
དེའི་ལུས་ཀྱི་དྲི་བཟང་པོ་ལ་ཆགས་སོ་ཞེན་དེའི་ལུས༷་ལ༷་བསྐུས༷་པའི༷་དྲི༷་བཟང་པོ་ཞིམ་པར་སྣང་བ་དེ༷་ཡ༷ང་ཙ༷ན་ད༷ན་དང་གླ་རྩི་ལ་སོ༷གས་པའི་དྲི་ཡི༷ན་གྱི་གཞ༷ན་བུད་མེད་ཀྱི་ལུས་ཀྱི་དྲི་མ༷་ཡི༷ན་ན་ཙན་དན་སོགས་གཞ༷ན་གྱི༷་དྲི༷་དེ༷ས་གཞ༷ན་བུད་མེད་ཀྱི་ལུས་དག༷་ལ༷་རྒྱུ་མཚན་ཅི༷་ཡི༷་ཕྱིར༷་ན༷་འདོད་ཅིང་ཆ༷གས་པ༷ར་བྱེད་དེ་བྱེད༷་མི་རིགས་སོ། །
ག༷ལ་ཏེ༷་ཁྱོད་དྲི་ལ་ཆགས་པ་ཡིན་ན་བུད་མེད་ཀྱི་ལུས་འདི་ར༷ང་བཞིན་གྱི་དྲི༷་ང༷་ཞིང་མི་གཙང་བར་གྱུར་པས༷་ན་འདི༷་ལ༷་མ༷་ཆ༷གས་པ་ལེ༷གས་པ་མི༷ན་ན༷མ་སྟེ་ཤིན་ཏུ་ལེགས་པ་ཡིན་ལ། འཇི༷ག་རྟེན༷་ན་དོ༷ན་མེ༷ད་པ་ལ་སྲེད༷་ཅིང་ཆགས་པ༷་དག༷་ཅི༷་སྟེ༷་ལུས་མི་གཙང་བའི་དངོས་པོ་དེ༷་ལ༷་ཙན་དན་ལ་སོགས་པའི་དྲི༷་ཞི༷མ་པོ་སྐུད༷་དེ་སྐུད་མི་རིགས་ལ།
འོ༷ན་ཏེ༷་བསྐུལ་ཀྱང་དྲི༷་ཞིམ༷་པར་སྣང་བ་ནི་ཙ༷ན་དན༷་ལ་སོགས་པའི་དྲི་ཡིན་ན༷་བུད་མེད་ཀྱི་ལུས༷་མི་གཙང་བའི་དྲི་མི་ཞིམ་པ་ལ༷ས་སྐབས་འདི༷ར་ནི༷་དྲི་ཞིམ་པོ་ཅི༷་ཞིག༷་འབྱུང༷་སྟེ་ཅི་ཡང་མི་འབྱུང་བས་ན་ཙན་དན་ལ་སོགས་པ་གཞ༷ན་གྱི༷་དྲི༷་ཡི༷ས་གཞ༷ན་བུད་མེད་ཀྱི་ལུས་མི་གཙང་བ་དྲི་ང་བ་དག༷་ལ༷་ཅི༷་ཡི༷་ཕྱིར༷་ན༷་ཆ༷གས་པ༷ར་བྱེད༷་དེ་བྱེད་མི་རིགས་པའོ། །
ག༷ལ་ཏེ་བུད་མེད་ཀྱི་ལུས་འདི་བྱི་དོར་སོགས་ཅི་ཡང་མ་བྱས་ཤིང་མ་བཅོས་པར་བཞག་ན་སྐྲ༷་འཕྱང་ཞིང་རིང་བ་སེ༷ན་མོ་ཤིན་ཏུ་རི༷ང་བ༷་དང༷་སོ༷་སྐྱ་བོ༷་སྔོ་ནག་དང་སེར་ནག་སོགས་ཀྱི་དྲེག་པ་དྲིར་ཏེ་མི་ཞིམ་པའི་དྲི་མར་བཅ༷ས་པ་དང་དྲི་ང་བ་རུལ་བའི་འད༷མ་གྱི༷་དྲི༷ས་ཏེ་དྲི་མས་བསྒོས་པ༷ས་ལུས༷་ཀྱི༷་རང༷་བཞི༷ན་ནི༷་གཅེར་བུ༷་འདྲེ་དང་སྲིན་པོ་ལྟ་བུ་འཇི༷གས་སུ་རུང་བ་ཤིན་ཏུ་མི་སྡུག་པ༷་ཉིད༷་ཡི༷ན་ན༷།
དཔེར་ན་ར༷ང་ལ༷་གནོ༷ད་པའི༷་མཚོ༷ན་ཆ་རལ་གྲི་ལ་སོགས་པ་རང་གིས་བརྡར་ཞིང་བྱི་དོར་བྱེད་པ་བཞི༷ན་དུ་ཆགས་ཡུལ་གྱི་ལུས་དེ༷་ལ་འབ༷ད་ནས་ཁྲུས་དང་བྱུག་པ་སོགས་ཀྱིས་ཅི༷་ཡི་ཕྱིར༷་བྱི༷་དོར༷་བྱེད༷་དེ་བྱེད་མི་རིག༷ས་སོ། །དེ་ལྟར་བད༷ག་མེད་པ་ལ༷་བདག་དང་བདག་གིར་འཛིན་པ་དང་མི་གཙང་བ་ལ་གཙང་བར་འཛིན་པའི་རྨོང༷ས་པའི༷་དབང་གིས་ཞེན་ཅིང་ཆགས་པས་ཁྲུས་དང་བྱུག་པ་བྱི་དོར་ལ་སོགས་པ་ལ་འབ༷ད་པ༷་ཡི༷ས་འདོད་པའི་མྱོས་ཆུ་འཐུངས་ཏེ་སེམས་རབ་ཏུ་སྨྱོས༷་པས༷་རྣལ་དུ་མི་གནས་པ་རྣམས་ཀྱིས་ས༷་ཡི་སྟེང་འདི༷་ཀུན༷་ཏུ༷་ཁྱབ་ཅིང་འཁྲུག༷ས་པ་ནི་ཤིན་ཏུ་སྙིང་རྗེ་བའི་གནས་ཡིན་ཏེ། རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་གཟིགས་ནས་ཆེན་པོ་འདི་ཡང་མཐོ་དམན་དྲག་ཞན་བར་མའི་སེམས་ཅན་རང་དོན་གཉེར་ཞིང་གཉེན་ལ་བརྩེ་གདུང་དགྲ་ལ་འཐབ་རྩོད་དང་རྙེད་བཀུར་སྙན་གྲགས་ལ་སོགས་པ་བསྒྲུབ་པས་ཚུབ་ཉི་ལི་ལི་འཁྲུགས་པས་སྨྱོན་པས་གང་བ་ལྟ་བུ་ཡིན་པས་ཐུགས་སྐྱོ་ཞིང་སྙིང་རྗེས་མཆི་མ་འཁྲུགས་པར་འགྱུར་བ་ཡིན་པར་གསུངས། དེ་ཡང་ཕན་ཚུན་ཞེན་ཅིང་ཆགས་པས་བུད་མེད་གཅིག་གིས་རང་གི་ཁྱོ་ཕོ་ཤི་བས་སྡུག་བསྔལ་གྱིས་སྨྱོས་ཏེ་དེའི་རོ་ཁུར་ཏེ་སོང་ནས་མེ་ཏོག་གི་བརྒྱན་པར་བྱེད་པ་ལ་སོགས་པ་གསོན་འདྲེ་ལྟ་བུར་གྱུར་པ་བྱང་སེམས་ཀེ་ཤ་བས་ཐབས་མཁས་ཀྱིས་བཏུལ་བ་ལྟ་བུ་ཡིན་ནོ། །
ཤི་བས་རོ་རྣམ་པར་འཐོར་བའི་རུས༷་པའི་གོ༷ང་བུ་འབ༷འ་ཞིག༷་མཐོང༷་བར་གྱུར་ན༷ས་ནི༷་དུར༷་ཁྲོད༷་དུ༷་ནི༷་ལྟ་ཞིང་འདུག་པར་མི་འདོད་པས་ཡིད་འབྱུང༷་ཞིང་མི་དགའ་བར་བྱེད་ན༷། རླུང་སེམས་ཀྱི་ཁོང་འདྲེས་གཡོ༷་བའི་རུས༷་གོ༷ང་གི༷ས་ཁྱབ༷་པའི༷་གྲོང༷་གི༷་དུར༷་ཁྲོད༷་འཇིགས་སུ་རུང་བ་འདི་ལ༷་དག༷འ་འམ་སྟེ་དགའ་ཞིང་ཆགས་པར་མི་རིགས་སོ། །གསུམ་པ་ནི།
དེ༷་ལྟར༷་མི༷་གཙ༷ང་བའི་རང་བཞིན་དུ་གྱུར༷་པ་ཡི་བུད་མེད་དེ༷འང་རབ་གསེར་དངུལ་འབྲིང་རྟ་མཛོ། ཐ་མས་ཀྱང་རང་ཐད་ཀྱི༷་རི༷ན་སྦྱིན་རྒྱུ་མེད༷་པར༷་ནི༷་མི༷་རྙེད༷་དོ༷། །དེས་ན་དེའི་རིན་དང་སྟོན་མོ་དང་གོས་རྒྱན་ཁ་ཟས་ལ་སོགས་པ་དེ༷་ཡི་དོ༷ན་བསྒྲུབ༷་པར་བྱེད་པ༷ས་ཚེ་འདིར་ཤ༷་ཐ༷ང་ཞེས་སྡིག་པ་འཕེལ་ཞིང་སྡུག་བསྔལ་གྱིས་ངལ་ཞིང་དུབ་པས་གནོད་པ་དང༷༌། ཚེ་ཕྱི་མར་དམྱལ་བར་བཙོ་སྲེག་ལ༷་སོ༷གས་པའི༷་སྡུག་བསྔལ་གྱིས་གནོ༷ད་པ༷ར་འགྱུར༷་རོ། །
བྱིས༷་པ༷་ཆུང་ངུས་སྐབས་སུ་ནོར༷་སྤེལ༷་བར་མི༷་ནུས༷་པ༷ས་ལོངས་སྤྱོད་ལ་བརྟེན་པའི་བདེ་བ་མྱོང་བ་མེད་ལ། ལང་ཚོ་དར༷་ལ༷་བ༷བ་པ་ན༷་བུད་མེད་ལ་བརྟེན་པ་འདི༷ས་ཅི་ལྟར་བདེ༷་བ་མྱོང་སྟེ་རྒྱ་དབུས་བསྐོར་ནས་ཚོང་དང་སོ་ནམ་གྱིས་ནོར་སོ༷ག་པ༷་དང་སྲུང་བ་ཁོ་ན་ཡི༷ས་ཚེ༷་ཡོངས་སུ་གཏུག༷ས་ཤིང་ཟད་པར་འགྱུར་ན༷་རྒས་ན༷ས་འདོ༷ད་པ་ལ་ལོངས་སྤྱོད་པའི་བདེ་བ༷ས་ཅི༷་ཞི༷ག་བྱ༷་སྟེ་སྤྱོད་ལོང་མེད་ཅིང་སྤྱོད་པར་ཡང་མི་ནུས་པའི་ཕྱིར་རོ། །
འདོ༷ད་ཡོན་ལ་ཆགས་པ་དང་ལྡན༷་པའི་ང༷ན་པ༷་ཁ༷་ཅིག༷་ནི༷་ཉི༷ན་པར་རིང༷ས་པོ་ཡོངས་སུ་རྫོགས་པར་ནང་སྔ་མོ་ནས་ཞིང་རྨོ་བ་དང་རྩ་འཐུ་ཤིང་འབྲེག་ལ་སོགས་པའི་ལ༷ས་ཀྱིས༷་ཡོ༷ངས་སུ་ངལ་ཞིང༷་དུབ༷་སྟེ་མུན་རུབ་ཙམ་དུུ་རང་ཁྱིམ༷་དུ༷་འོ༷ངས་ན༷ས་མཚན་མོ་རིང་པོར་ཆ༷ད་པའི༷་ལུས༷་རོ༷་དང༷་འདྲ༷་བ༷ར་ཉ༷ལ་བ༷ར་བྱེད༷་ཅིང་གཉིད་ལོག་པར་བྱས་ནས་ཡང་སད་མ་ཐག་ནས་སྔར་བཞིན་ལས་ལ་འཇུག་པས་ཁོར་ཡུག་ཏུ་སྡུག་བསྔལ་བར་གནས་སོ། །
ཡང་ཁ༷་ཅི༷ག་ནི་ཚོང་དང་ཆོམ་རྐུན་ལ་སོགས་པའི་དོན་དུ་བྱས༷་ལམ་དུ་ཡུན་རིང་པོར་བགྲོད༷་པས་དཀའ་ཚེགས་ཀྱིས་ངལ་ཞིང་ཉོ༷ན་མོ༷ངས་པ་དང༷་རང་གི་ཡུལ་ལས་ཐག་རིང༷་དུ༷་སོང༷་བའི༷་གཞི་བྱེས་ཀུན་ལ་སེམས་ཁུར་ལུས་གཅོང་ལ་སོགས་པས་སྡུག༷་བསྔལ༷་ཅ༷ན་རང་གི་བུ༷་སྨད༷་དང་གཉེན་གྲོགས་རྣམས་འདོ༷ད་བཞི༷ན་དུ་བུ༷་སྨད༷་གཉེན་གྲོགས་རྣ༷མས་ཁྱུད༷་འཁོ༷ར་ལོ༷ས་ཀྱང༷་སྟེ་ལོ་སྐོར་གཅིག་གམ་ལོ་གཅིག་གི་བར་དུ་འཕྲད་ཅིང་མཐོ༷ང་བར་མི༷་འགྱུར༷་ན་འདོད་པ་བརྟེན་པ་ལྟ་ཅི་སྨོས། 
ཕ་མ་དག་གིས་བད༷ག་རང་གི་བུ་མོ་རྣམས་ལ༷་ཕ༷ན་འདོ༷ད་པ་རྣ༷མས་དེའི་ཐབས་ལ་རྨོ༷ངས་པ༷ས་བདེ་ཞིང་སྐྱིད་པ་ག༷ང་ཞིག་ཐོབ་པར་བྱ་བའི་དོ༷ན་ཉིད༷་ཀྱི་ཆེད་དུ་གཞ༷ན་དག་ལ་བཙོ༷ངས་པ༷་སྟེ་བྱིན་པར་གྱུར་ན་ཡ༷ང་བདེ་ཞིང་སྐྱིད་པའི་དོན་དེ༷་ཉིད་མ༷་ཐོབ༷་པ༷ར་ཤ་མི་ཉེ་རུས་མི་མཐུན་པ་དོ༷ན་མེ༷ད་པ༷འི་ཁྱིམ་གཞ༷ན་གྱི༷་ལ༷ས་སྣ་ཚོ༷གས་ཉིན་མི་དལ་མཚན་མི་གཉིད་པར་སྒྲུབ་དགོས་པའི་ལས་ངན་པ་ཉིད་ཀྱི༷་རླུང༷་གི༷ས་བད༷ས་ཏེ་སྡིག་སྡུག་གཏམ་ངན་སྣ་ཚོགས་པས་འདི་ཕྱི་གཉིས་ཕུང་གི་སྡུག་བསྔལ་མྱོང་བར་འགྱུར་རོ། །
བྲན་ལ་སོགས་པ་ལ༷་ལ༷་ར༷ང་གི༷་ལུས༷་གཞན་རྣམས་ཀྱི་གཡོག་ཏུ་བཙོ༷ངས་ཏེ་གླ་རྔན་ཙམ་ལ་བལྟས་ཤིང༷་རང་དབ༷ང་མེ༷ད་པར་རྗེ་བོ་གཞ༷ན་གྱི༷ས་དུས་རྟག་ཏུ་བཀོ༷ལ་བར་གྱུར༷་ཏེ༷། དེར་ཡང་ཆུང༷་མ༷་བུད་མེད་བྲན་མོ་དག༷་ཀྱང༷་བུ༷་བྱུང༷་ན༷་ཡང་བདག་རང་གི་ཁྱིམ་མེད་པས་ཤིང༷་གི་དྲུང་ངམ་འབྲོག་དགོ༷ན་པ༷ས་ཕུག་དང་བྲག་ཕུག་ལ་སོགས་གར་བ༷བ་བ༷བ་ཏུ་གནས་ཤིང་འབྱུང༷་བའི་སྡུག་བསྔལ་ལ། །
ཆོམ་རྐུན་དང་དམག་མི་ལ་སོགས་པ་འདོ༷ད་ཡོན་ལ་ཆགས་པ༷ས་བསླུས༷་པའི༷་གླེན༷་པ༷་གཏི་མུག་ཅན་དག༷་ནོར་ལོངས་སྤྱོད་ཀྱིས་འཚོ༷་བར་འདོ༷ད་པས་འཚོ༷་བ༷ར་བསྒྲུབ་པར་བྱ༷འོ༷་ཞེ༷ས་བསམ་ནས་རང་གི་སྲོག་སྟོར༷་བར་དོག༷ས་པ་སྐྱེ་བཞི༷ན་དུ་དགྲ་བོའི་གཡུལ༷་དུ་འཇུག༷་པར་བྱེད་པ་དང༌། དགྲ་གྱོད་སོགས་ལས་རང་ཁེ༷་བར་བྱ་བའི་ཕྱིར༷་དུ་ཤིན་ཏུ་གཏུམ་པའི་རྗེ་དཔོན་མ་རུངས་བ་རྟག་ཏུ་འཇིགས་ཤིང་སྐྲག་པས་སྡུག་བསྔལ་བར་འགྱུར་བ་ལ་ལོངས་སྤྱོད་ཕུལ་ཏེ་མགོ་བཏགས་ནས་བྲན༷་དུ་འགྲོ༷་བ༷ར་བྱེད༷་པ་དང༌། 
འདོད་ཡོན་ལ་ཆགས་པའི་རྒྱུས་འདོ༷ད་ལྡན༷་ལ༷་ལ༷་ཆོམ་རྐུན་ལ་སོགས་པ་བྱས་པས་རང་གིས་ལུས༷་ཀྱང༷་མཚོན་ཆས་བཅ༷ད་པ་དང༌། ཁ༷་ཅིག༷་ནི་གས༷ལ་ཤིང༷་རྣོན་པོའི་རྩེ༷་མོ་ལ༷་བཙུག༷ས་པ་དང༌། ཁ༷་ཅིག༷་ནི་མདུང༷་ཐུང༷་དག༷་གིས༷་བསྣུན་ཏེ་ཕུག་པ་དང་ཁ༷་ཅིག༷་ནི་མེ་ཆེན་པོས་བསྲེག༷་པ༷་དག༷་ཀྱང༷་སྣང༷་བས་འདི་ཕྱི་ཀུན་ཏུ་སྡུག་བསྔལ་བར་འགྱུར་ཏེ། དཔེར་ན་མིག་ཤེས་གཟུགས་ལ་ཆགས་པས་བྱེ་མ་སླེབ་མར་མེས་ཚིག་པ་དང༌། རྣ་བ་སྒྲ་ལ་ཆགས་པས་རི་དྭགས་དུག་མདས་གསོད་པ་དང༌། སྣ་དྲི་ལ་ཆགས་པས་བུང་བ་མེ་ཏོག་ཏུ་འཐུམ་པ་དང༌། ལྕེ་རོ་ལ་ཆགས་པས་ཉ་མོ་ལྕགས་ཀྱུས་ཟིན་པ་དང༌། ལུས་རེག་བྱ་ལ་ཆགས་པས་གླང་པོ་ཆེ་འདམ་དུ་བྱིང་བ་ལྟ་བུའི་འདོན་ཡོན་གྱི་ཉེས་པ་ལ་བསམ་སྟེ་ཞེན་ཅིང་ཆགས་པ་སྤོང་བར་བྱའོ། །གཉིས་པ་ཕྱི་རྙེད་སོགས་ལ་སྲེད་པ་སྤོང་བར་བྱ་བ་ནི། 
དང་པོར་མེད་པ་ཚོལ་ཞིང་བསག་པའི་སྡུག་བསྔལ་དང༷༌། བར་དུ་གནོད་པ་བསྲུང༷་བའི་སྡུག་བསྔལ་དང་༷། མཐར་དགྲ་རྐུན་ལ་སོགས་པས་བརླག་པའི༷་སྡུག་བསྔལ་ཏེ་རྟ་ནོར་ལོངས་སྤྱོད་བསགས་བསྲུང་ལ་སོགས་པའི་ཆེད་དུ་ལྷ་བླ་མ་གོང་དཔོན་པོ་སོགས་གང་ཟག་མཆོག་དམན་ཐམས་ཅད་ནང་སྔ་ལང་ནུབ་ཉལ་ཕྱི། ཉིན་གྱིས་བྱ་ར། མཚན་གྱིས་མེལ་ཚེ། ཚ་གྲང་བཀྲེས་སྐོམ་ལ་སོགས་པ་དཀའ་བ་དང་དུ་བླང༌། ངལ་བ་ཁྱད་དུ་བསད། ལུས་སྲོག་ལྟོས་མེད་དུ་བྱས་ཏེ་སྡུག་བསྔལ་རྣམ་པ་སྣ་ཚོགས་ཀྱིས་གདུང༷་ཞིང་མནར་བ༷་དཔེར་ན་དང་པོ་ལོངས་སྤྱོད་རྟ་ཞིག་རྙེད་པ་ལ་དཀའ་ཚེགས་ངལ་དུབ་ཀྱི་སྡུག་བསྔལ་རྟ་ཞིག་ལྟ་བུ་དང༌། བར་དུ་རྟ་དེ་བསྲུང་བ་ལ་ཉིན་མི་དལ་མཚན་མི་གཉིད་པར་རྟ་དེའི་གཡོག་བྱེད་པས་བསྲུང་བའི་སྡུག་བསྔལ་རྟ་ཞིག་ལྟ་བུ་དང༌། མཐར་རྟ་དེ་ཤི་བའམ་དགྲ་རྐུན་གྱིས་བརླག་པ་ལ་ཁ་འོ་དོད་དང་ལག་བྲང་བརྡུང་གི་སྡུག་བསྔལ་རྟ་ཞིག་ལྟ་བུ་དང༌། དེ་བཞིན་དུ་ལོངས་སྤྱོད་ནོར་དང་ལུག་ཙམ་ལ་ཡང་དེ་དང་དེ་ཙམ་གྱིས་སྡུག་བསྔལ་མི་བཟད་པར་མྱོང་བ་ཡི༷ས་གནོད་པས་ན་ནོ༷ར་ལོངས་སྤྱོད་ནི༷་ཐོག་མཐའ་བར་གསུམ་དུ་ཚེ་འདི་དང་ཕྱི་མར་ཕུང༷་ཁྲོལ༷་ལམ་སྡུག་བསྔལ་མཐ༷འ་ཡ༷ས་པ་སྐྱེད་པའི་རྒྱུའི་རྩ་བ་ཡིན་པར་ཤེ༷ས་པ༷ར་བྱ༷་སྟེ། དེ་བས་ན་ནོར༷་ལོ༷ངས་སྤྱོད་ལ༷་ཆ༷གས་ཤི༷ང་ཞེན་པ༷ས་སེམས་རྣམ་པར་གཡེངས་བ༷ར་གྱུར༷་པ༷་རྣམ༷ས་ནི་ལམ་བསླབ་པ་གསུམ་ཉམས་སུ་ལེན་ལོང་མེད་པར་འགྱུར་བས་སྲིད༷་པའི༷་སྡུག༷་བསྔལ༷་ཁམས་གསུམ་འཁོར་བ་ལ༷ས་རྣམ་པར་གྲོལ༷་བའི་སྐབ༷ས་མེ༷ད་དེ་འདི་ལྟར་ནོར་ལོངས་སྤྱོད་ལ་སྲེད་ཅིང་ཆགས་པ་དེ་དག་ལ་གཅིག་ཏུ་ན་འདོད་ཆུང་ཆོག་ཤེས་མ་ཆགས་འཕགས་པའི་རིགས་མེད་པ་དང༌། གཉིས་སུ་ན་འདོད་པའི་འདོད་ཆགས་མ་སྤངས་བར་རང་རྒྱུད་ལ་བསམ་གཏན་གྱི་ཉེར་བསྡོག་ཙམ་ཡང་མི་སྐྱེ་ལ། དེ་མ་སྐྱེས་ན་ལྷག་མཐོང་སྐྱེ་བའི་རྟེན་མེད་པ་དང༌། གསུམ་དུ་ན་འདོད་པ་ལ་ཞེན་པའི་སྲེད་པ་མ་སྤངས་པ་དེ་སྲིད་དུ་སྲིད་པར་སྐྱེ་བ་དབང་མེད་དུ་ལེན་པར་སྔར་ལྟར་འགྱུར་བའི་ཕྱིར་སྲིད་པའི་སྡུག་བསྔལ་ལས་གྲོལ་བའི་སྐབས་མེད་དོ༷། །དེ་ཡང་སྔོན་མི་ཞིག་ལ་གསེར་བུམ་པ་གསུམ་ཡོད་པ་ལ་ཆགས་ནས་ཤི་བ་སྦྲུལ་དུ་ལན་མང་དུ་སྐྱེས་ནས་གསེར་བུམ་ལ་འཁྲི༷ལ་བར་གསུངས་པ་ལྟ་བུ་སྟེ། བཤེས་སྤྲིང་ལས། དེས་བ་བདོག་མང་ཇི་ལྟར་སྡུག་བསྔལ་བ། །འདོད་པ་ཆུང་རྣམས་དེ་ལྟར་མ་ལགས་ཏེ། །ཀླུ་མཆོག་རྣམས་ལ་མགོ་བོ་ཇི་སྙེད་པ། །དེ་ལས་བྱུང་བའི་སྡུག་བསྔལ་དེ་སྙེད་དོ། །ཞེས་པ་བཞིན་ནོ། །
འདོད་ཡོན་ལ་ཞེན་ཅིང་ཆགས་པ་དང་ལྡན༷་པ་རྣམ༷ས་ལ༷་སྔར་བཤད་པ་དེ༷་ལ་སོ༷གས་པའི་སྡུག་བསྔལ་གྱི་ཉེ༷ས་དམི༷གས་ཤིན་ཏུ་མ༷ང་ལ༷་འབྲས་བུ་བདེ་བའི་མནོ༷ག་ཆུང༷་བ་སྟེ༷་ཕལ་ཆེར་ཡུལ་ཤེས་འཕྲད་པའི་བདེ་བ་སྐད་ཅིག་མ་ཙམ་སྟེ་དཔེར་ན་ཤིང༷་རྟ་ཆེན་པོ་འདྲེན༷་པའི༷་ཕྱུག༷་མང་པོ་དག༷་ལས་གང་གི༷ས་མནོག་ཆུང་ངུ་རྩ༷་ནི༷་ཁ༷མས་འག༷འ་ཞིག་ཟོ༷ས་བར་གྱུར་པ་ན་ཉེས་དམིགས་ཆེན་པོ་ལུས་ཤིང་རྟའི་འཁོར་ལོས་བཅོམ་པའི་སྡུག་བསྔལ་ཆེན་པོ་མྱོང་བར་འགྱུར་བ་བཞི༷ན་ནོ། །
ཤིན་ཏུ་བླུན་པ་ཕྱུག༷ས་དུད་འགྲོ་རྣམས་ཀྱིས༷་བསྒྲུབ༷ས་ན༷འང་མི༷་དཀོ༷ན་ཏེ་བདེ་བླག་ཏུ་རྙེད་ཅིང་འགྲུབ་པའི་ཁ་ཟས་རྒྱབ་གོས་ལ་སོགས་པའི་ལོངས་སྤྱོད་མནོ༷ག་ཆུང༷་ལ་ཉེས་དམིགས་ཆེ་བ་ག༷ང་ཡི༷ན་པ་དེ༷་བསྒྲུབ་པའི་དོན༷་དུ་ད༷ལ་འབྱོར༷་གྱི་མི་ལུས། སློབ་སྤྲིང་ལས། བདེ་གཤེགས་ལམ་བསྟན་འགྲོ་བ་འདྲེན་པར་ཆས་གྱུར་ཅིང༌། །སེམས་ཀྱི་སྟོབས་ཆེན་མི་ཡིས་རྙེད་པར་གང་ཡིན་པ། །ལམ་དེ་ལྷ་དང་ཀླུ་ཡིས་མི་རྙེད་ལྷ་མིན་དང༌། །མཁའ་ལྡིང་རིག་འཛིན་མིའམ་ཅི་དང་ལྟོ་འཕྱེས་མིན། །ཞེས་གསུངས་པ་ལྟར་བྱང་ཆུབ་སྒྲུབ་པར་ནུས་པའི་ཡོན་ཏན་ཕུན༷་སུམ་ཚོགས་པ་དང་ལྡན་པ་རྙེད༷་པར༷་དཀ༷འ་བའི་མཆོག་འདི་ཉིད་སྔོན་གྱི་ལ༷ས་ངན་རྣམ་པ་སྣ་ཚོགས་ཀྱིས༷་མན༷ར་བ༷་རྣ༷མས་ཀྱིས༷་ད༷་ལྟ་བཅོ༷མ་པ་སྟེ་ལུང་སྡེ་སྣོད་གསུམ་གྱི་འཆད་ཉན་ལམ་བསླབ་པ་གསུམ་གྱི་ཉམས་ལེན་མཚམས་བསྙེན་བསྒྲུབ་ཁ་ཏོན་དགེ་སྦྱོར་ལ་སོགས་པ་ཅི་ཡང་མེད་པར་ཡེང་མ་ལམ་དུ་དལ་འབྱོར་དོན་མེད་མི་ཚེ་ཆུད་ཟོས་སུ་བྱེད་པ་འདི་ནི་རྒྱལ་བ་སྲས་དང་བཅས་པས་སྙིང་རྗེ་བའི་གནས་ཡིན་ནོ། །
འདོ༷ད་པའི་ཡོན་ཏན་ལ་བརྟེན་པ༷་ཡིད་བདེ་བ་རྣམས་ནི་རྟག་པ་བརྟན་པ་མེད་པར་ངེ༷ས་པ༷ར་འཇི༷ག་ཅིང་མི་རྟག་སྟེ་འདི་ལྟར་སྐྱེ་བའི་མཐའ་མ་འཆི། འདུས་པའི་མཐའ་མ་འབྲལ། བསགས་པའི་མཐའ་མ་འཛད། མཐོན་པོའི་མཐའ་མ་ལྷུང་བར་འགྱུར༷་ཞིང༷་དེའི་དོན་དུ་དགྲ་འདུལ་གཉེན་སྐྱོང་ཚོང་དང་སོ་ནམ་དང་རྫས་གཤིན་དཀོར་སོགས་བསྡུས་ཤིང་སྤྱོད་པའི་ཉེས་དམིགས་ཀྱིས་ཚེ་ཕྱི་མ་ངན་སོང་དམྱལ༷་བ་ལ༷་སོ༷གས་པ༷ར་ལྟུང༷་བར་བྱེད༷་པ༷་ཡིན་པ་ལས། འདི་ཕྱིར་གཏན་དུ་ཕན་པའི་དོན་ཆེ༷ན་པོ༷་མི༷ན་པ་དེ་ཉིད་ཀྱི་ཕྱིར༷་དུ་ཐོག་མཐའ་མེད་པའི་དུས༷་ཀུན༷་ཏུ་འཁོར་བའི་བྱ་བཞག་འདོད་ཡོན་ལོངས་སྤྱོད་བསྒྲུབ་པའི་དཀའ་སྤྱད་ལ་སོགས་པའི་སྡུག་བསྔལ་གྱིས་ངལ་ཞིང་དུབ༷་པའི༷་ཚེ༷གས་ཆེན་པོ་འབྱུང༷་བ་རྣམས་ལས་ཆུང་ངུ་ཙམ་ག༷ང་ཡིན་པ༷་།
དེ༷་ཡི༷་ཡང་བྱེ་བའི༷་ཆ་ཤས་ཙ༷མ་གྱི་ཚེ༷གས་ཀྱིས༷་བྱང་ཆུབ་ཀྱི་སྤྱོད་པ་ལ་སྤྱད་ཅིང་འབད་པར་བྱས་པས་ཀྱང་ད་ལྟ་འབྲས་བུ་ས༷ངས་རྒྱས༷་ཉིད༷་འགྲུབ༷་པར་འགྱུར་བ་ཡིན་ན༷་ཡང་འདོ༷ད་ལྡན༷་རྣམས་ལ་བྱང༷་ཆུབ༷་ཀྱི་སྤྱོད༷་པ་སྤྱད་པ༷་བ༷ས་སྡུག༷་བསྔལ༷་རྒྱ་ཆེ༷་ཞིང་རྒྱུན་རིང་ལ༷་དེ་ལས་འབྲས་བུ་བྱང༷་ཆུབ༷་ཆེན་པོ་སངས་རྒྱས་ནི་འཐོབ་པ་མེ༷ད་དོ། །
འདོད་ཡོན་ལ་ཞེན་ཅིང་ཆགས་པའི་འབྲས་བུ་དམྱལ༷་བ་དང་ཡི་དགས་དང་དུད་འགྲོ་ལ་སོ༷གས་པའི་སྡུག༷་བསྔལ༷་དྲག་པོ་ལ་བདག་ལེགས་སུ་འདོད་པའི་མཁས་པ༷ས་བས༷མ་པར་བྱས༷་ན༷་རྒྱུ་འདོ༷ད་པ༷་རྣམ༷ས་ཀྱི་ཉེས་དམིགས་ལ༷་མཚོ༷ན་ཆས་གཅོད་པ་དང༷་ནི༷་དུག༷་གིས་གསོད་པ་དང༷་མེ༷་ཆེན་པོས་བསྲེག་པ་དང༷་གཡ༷ང་ས༷་རུ་ལྟུང་བ་དང་དགྲ༷་གདུག་པས་འཇོམས་པ་རྣམ༷ས་ཀྱིས༷་ཀྱང༷་དཔེ༷ར་ཡང་མི༷་ཕོ༷ད་དེ། དེ་དག་གིས་ནི་ཚེ་འདིའི་སྲོག་དང་བྲལ་བ་ཙམ་བྱེད་མོད་ངན་སོང་དུ་འཕེན་མི་ནུས་པའི་ཕྱིར་རོ། །གསུམ་པ་དབེན་པའི་ཡོན་ཏན་དྲན་པ་ནི། 
དེ༷་ལྟར༷་ནང་བུད་མེད་དང་ཕྱི་རྙེད་སོགས་ཀྱི་འདོ༷ད་ཡོན་ལ༷་དུག་ལས་ཀྱང་ཐུ་པའི་ཉེས་དམིགས་ལ་སྐྱོ་ཞིང༷་ཡིད་འབྱུང་བར་བྱས༷་ཏེ་གན༷ས་དབེ༷ན་པ༷་ཡི་ཡོན་ཏན་ལ༷་ནི༷་དག༷འ་ཞིང་སྤྲོ་བ༷་བསྐྱེད༷་པར་བྱ་སྟེ། དེས་ན་ཕྱིའི་གྲོགས་དང་རྙེད་པ་སོགས་ཀྱི་དོན་དུ་རྩོད༷་པ་མེད་པས་སྟོང་པ་དང༷་ནང་ཆགས་སྡང་སོགས་ཉོ༷ན་མོ༷ངས་པ་རྣམས་ཀྱིས༷་ཀྱང་སྟོང༷་པ༷་སྟེ་གནས་དབེན་པའི་བྱིན་རླབས་ཀྱིས་རྣམ་གཡེང་ཐམས་ཅད་ངང་གིས་ཞི༷་བའི༷་ན༷གས་ཚལ་ཡིད་དུ་འོང་ཞིང་ཉམས་དགའ་བ་རྣམས་ཀྱི་ན༷ང་དག༷་ཏུ༷་
དཔེར་ན་རྒྱལ་པོ་ཆེན་པོ་ལོངས་སྤྱོད་ཀྱི་སྐལ་བ་དང་ལྡན་པ་རྣམས་ཙན་དན་གྱིས་བསིལ་བར་བྱས་པའི་ཁང་བཟང་མཆོག་ཏུ་གནས་པ་ལས་ཀྱང་ལྷག་པའི་བྱང་ཆུབ་སེམས་དཔའ་དམ་པའི་ཆོས་ཀྱི་སྐལ༷་པ་དང་ལྡན༷་པ་རྣམས་ཟླ༷་བའི་འོ༷ད་ཟེར་ཙ༷ན་ད༷ན་གྱིས༷་ཀྱང་ལྷག་པས་བསི༷ལ་བར་བྱས་པའི༷་ཡ༷ངས་ཤིང་འཇམ་པའི༷་རྡོ༷་ལེ༷བ་ཆེན་པོའི་ཁ༷ང་བཟ༷ང་ཤིན་ཏུ་ཉ༷མས་དག༷འ་བ༷ར། རྒྱལ་པོ་ལ་རྔ་ཡབ་ནོར་བུའི་ཡུ་བ་ཅན་གྱིས་གཡོབ་བས་བསིལ་ཕབ་པ་ལས་ཀྱང་ལྷག་པས་ཉིན་མོ་མིའི་རྒྱུ་འགྲུལ་མཚན་མོར་སྒྲ༷་ཡིས་ཅ་ཅོ་མེ༷ད་པས་རབ་ཏུ་འཇམ་ཞིང་ཞི༷་བའི༷་ན༷གས་ཀླུང་རླུང་གིས་བསྐྱོད་པའི་བསིལ་ཡབ་གཡོ༷བ་པ༷་ཡི༷ས་བསིལ་ཕབ་ཅིང་རྒྱལ་པོ་ཡུལ་འཁོར་ལ་ཕན་པའི་ཐབས་སེམས་ཤིང་འཆག་པར་བྱེད་པ་བས་ཀྱང༌། མཐའ་ཡས་པའི་སེམས་ཅན་གཞ༷ན་ལ༷་ཕན་པར་བྱེད་པའི་དོ༷ན་འབའ་ཞིག་སེ༷མས་ཤིང༷་ཕན་ཚུན་ཉེ་སྐོར་དུ་ཅུང་ཟད་འཆགས་པ༷ར་བྱེད༷་པས་ཚེ་འདིར་ཡང་བདེ་ལ་ཕྱི་མ་ལའང་བདེ་ཞིང་སྐྱིད་པར་འགྱུར་རོ། །
གཞན་གྱིས་བདག་དུ་མ་བཟུང་བའི་ཁང༷་སྟོང༷་དང་ཤིང༷་དྲུང༷་ཡིད་དུ་འོང་བ་དང་ཕུག༷་བ་བཟང་པོ་ཉམས་དགའ་བད༷ག་ཏུ༷་གཞི་གང༷་དུ༷་རང་ལོ་ཟླ་ལ་སོགས་པ་ཇི༷་སྲིད༷་སྡོད་པར་འདོ༷ད་པའི་བར་དུ་གན༷ས་ཤིང༷་གནས་དང་ལོངས་སྤྱོད་ལ་ཡོ༷ངས་སུ་འཛི༷ན་པ་དང་བསྲུང༷་བའི༷་སྡུག༷་བསྔལ༷་ཐམས་ཅད་སྤང༷ས་ཏེ། མཐོན་པོའི་ངོ་བསྲུང་དང་དམའ་མོ་སྐྱོང་ཐབས་ཕན་འདོགས་ཀྱི་རེ་བ་དང་གནོད་བསྐྱལ་གྱི་དོགས་པ་སོགས་སུ་ལའང་རེ་ཞིང་ལྟོས༷་པ༷་མེ༷ད་པ༷ར་ཉམས་དགའ་བ༷ག་ཡ༷ངས་སུ་སྤྱོད་ལ།
འགྲོ་འདུག་ལ་སོགས་པ་རང་ཉིད་ཇི་ལྟར་འདོད་པ་བཞིན་ར༷ང་དབ༷ང་དུ་སྤྱོད༷་ཅི༷ང་གནས་གྲོགས་ལོངས་སྤྱོད་ལ་ཆ༷གས་ཞེན་ཅུང་ཟད་ཀྱང་མེ༷ད་ལ༷། མཐོ་དམན་དགྲ་གཉེན་ལ་སོགས་པ་འཆིང་བྱེད་ག༷ང་ད༷ང་ཡ༷ང་ནི༷་འབྲེ༷ལ་བ་མེ༷ད་པར་གནས་ལ༷་ཆོ༷ག་ཤེས༷་པའི་བདེ༷་བ་ལ་ལོངས་སྤྱོད༷་པ་ག༷ང་ཡི༷ན་པ༷་ནི་བརྒྱ་བྱིན་ལྷའི་དབ༷ང་པོ༷ས་ཀྱང༷་ནི༷་དེ༷་རྙེད༷་པ༷ར་དཀའ་སྟེ། དེའང་ཇི་ཙམ་དུ་འབྱོར་བ་ཆེ་བ་དེ་ཙམ་དུ་ཆོག་མི་ཤེས་པས་འདོད་པས་གདུང་བར་འགྱུར་ཞིང༌། ཇི་ཙམ་དུ་ཆོག་ཤེས་པ་དེ་ཙམ་དུ་དགའ་བདེའི་འབྱོར་པ་དང་ལྡན་པར་འགྱུར་ཏེ། བཤེས་སྤྲིང་ལས། ནོར་རྣམས་ཀུན་གྱི་ནང་ནས་ཆོག་ཤེས་པ། །རབ་མཆོག་ལེགས་པར་ལྷ་མིའི་སྟོན་པས་གསུངས། །ཀུན་ཏུ་ཆོག་ཤེས་མཛོད་ཅིག་ཆོག་ཤེས་ན། །ནོར་མི་བདོག་ཀྱང་ཡང་དག་འབྱོར་པ་ལགས། །ཞེས་པ་བཞིན་ནོ། །དེ་ལྟར་རྒྱུ་ཚོགས་སྐབས་འདིར་དབེན་པའི་ཡོན་ཏན་ལན་གཉིས་སུ་སྨོས་པས་ཟློས་པར་མི་འགྱུར་ཏེ། སྔ་མ་དང་པོ་ཉིད་དབེན་པ་ལ་སྤྲོ་བ་བསྐྱེད་པས་དེར་འགྲོ་ཞིང་སྡོད་པའི་ཆེད་དུ་ཡིན་ལ་ཕྱི་མ་ནི་དབེན་པར་གནས་པའི་ཚེ་ཟླ་དགའ་ཟས་ཚོལ་ལ་སོགས་པས་དེར་སྡོད་མི་ཚུགས་ཤིང་མི་མོས་པའི་ཚེ་སངས་རྒྱས་དང་བྱང་སེམས་རྣམས་ཀྱིས་བསྔགས་པའི་དབེན་པའི་ཡོན་ཏན་རྣམས་དབྱངས་སུ་གྱེར་ཞིང་སེམས་ལ་བསྒོམ་པས་དགའ་ཞིང་སྤྲོ་བས་སྡོད་ཚུགས་པའི་ཆེད་དུ་བཤད་པ་ཡིན་པས་ཟློས་སྐྱོན་མེད་དོ། །གསུམ་པ་བསམ་གཏན་བསྒོམ་པ་དངོས་ལ། མཚམས་སྦྱར་ཏེ་མདོར་བསྟན་པ། བསམ་གཏན་བསྒོམ་ཚུལ་རྒྱས་པར་བཤད་པ། ཏིང་ངེ་འཛིན་འགྲུབ་པའི་ཐབས་ལ་གདམས་པ་དང་གསུམ་ལས། དང་པོ་ནི།
གོང་དུ་བཤད་པ་དེ༷་ལ༷་སོ༷གས་པའི་རྣམ༷་པ༷་མང་པོ་ཡི༷ས་ཕྱི་འདུ་འཛི་ལས་དབེན་པའི་ཡོན་ཏན་དང་ནང་རྣམ་རྟོག་ལས་དབེན་པའི་ཡོན་ཏན་དང༌། གསང་བ་རང་འདོད་ཡིད་བྱེད་ཀྱི་དབེན་པའི་ཡོན་ཏན་དང༌། གནས་དབེན་པའི་ཡོན་ཏན་ཏེ་སྒོ་གསུམ་དབེ༷ན་པར་གནས་པའི༷་ཡོ༷ན་ཏ༷ན་ནི་འདི་ཕྱི་གཏན་བདེའི་ཕུན་སུམ་ཚོགས་པའི་རྒྱུ་ཡིན་ནོ་ཞེས་ཡང་དང་ཡང་དུ་བས༷མ་པར་བྱས་ན༷ས་ཕྱི་དང་ནང་གི་དངོས་པོ་ལ་འདོད་ཅིང་ཆགས་པའི་རྣམ༷་པར་རྟོག༷་པ་ཐམས་ཅད་ཉེ༷་བ༷ར་ཞི༷་བ༷་ད༷ང༌། བྱང༷་ཆུབ༷་ཀྱི་སེ༷མས་ནི༷་བསྒོམ༷་པ་ལ་འབད་པ༷ར་བྱའོ། །དེ་ཡང་སྤྱིར་ཉེར་བསྡོག་དང་པོ་ཞི་རགས་ཀྱི་རྣམ་པ་ཅན་ལ་སོགས་པ་བསྒོམ་པ་ལ་བརྟེན་ནས་བསམ་གཏན་གྱི་དངོས་གཞི་སྐྱེ་བ་ལྟར་འདིར་ཡང༌། འཇིག་རྟེན་དང་རྣམ་རྟོག་ལ་ཞེན་ཅིང་ཆགས་པའི་སྐྱོན་དང་མ་ཆགས་པར་སྤོང་བའི་ཡོན་ཏན་གཉིས་འདོར་ལེན་བྱས་ཏེ་བསྒོམ་པ་ལ་བརྟེན་ནས་བསམ་གཏན་དངོས་སམ་ཉེར་བསྡོག་ཡང་དག་པ་རེ་གྲུབ་ན་ལུས་སེམས་ལས་སུ་རུང་བར་འགྱུར་ལ། ལུས་སེམས་ལས་སུ་རུང་ན་བྱང་ཆུབ་ཀྱི་སེམས་སོགས་གང་བསྒོམ་པ་ཐམས་ཅད་ལེགས་པར་འབྱོར་ཞིང་འོང་བར་འགྱུར་ལ། ལར་བསམ་གཏན་ཞེས་བྱ་བ་ཅི་ཡང་མི་ཤེས་པ་ཞིག་ལ་ཟེར་བ་མིན་ཏེ། བཏང་ན་དགེ་བའི་དམིགས་པ་ཀུན་ལ་འཇུག་ཅིང་བཞག་ན་རི་རྒྱལ་ལྟར་གཡོ་འགུལ་མེད་པས་རང་གི་སེམས་བཏང་འགྲོ་བཞག་སྡོད་ལ་རང་དབང་འབྱོར་བ་ཞིག་ལ་ཞི་གནས་སམ་བསམ་གཏན་ཞེས་བརྗོད་པ་ཡིན་ནོ། །གཉིས་པ་ལ། བདག་གཞན་མཉམ་པ་བསྒོམ་ཚུལ་དང༌། བརྗེ་བ་བསྒོམ་ཚུལ་གཉིས་ལས། དང་པོ་ལ་མདོར་བསྟན། རྒྱས་བཤད། དོན་བསྡུ་བ་དང་གསུམ་ལས། དང་པོ་ནི།
ཀུན་རྫོབ་བྱང་ཆུབ་ཀྱི་སེམས་བདག་གཞན་མཉམ་པ་དང་བརྗེ་བ་གཉིས་ཡོད་པ་ལས། བདག་གཞན་མཉམ་པ་མ་བསྒོམ་ན་བརྗེ་བ་མི་འོང་བས་ན་བད༷ག་དང༷་གཞ༷ན་དུ༷་མཉ༷མ་པ༷་ཉིད་ཀྱི་བྱང་ཆུབ་ཀྱི་སེམས་ནི༷་དང༷་པོ༷་ཉིད༷་དུ༷་འབ༷ད་དེ༷་བསྒོམ༷་པར་བྱ་སྟེ། དེ་མེད་ན་གཞན་ཕན་གྱི་སེམས་རྣམ་དག་མི་སྐྱེ་བས་སོ། །ཇི་ལྟར་བསྒོམ་ན་བདག་རང་དང་གཞན་སེམས་ཅན་གཉིས་ཀ་ཡང་བདེ༷་བ་འདོད་པ་དང༷་སྡུག༷་བསྔལ༷་མི་འདོད་པ་ལ་མཉམ་པ༷ས་ན༷་གཞན་སེམས་ཅན་ཐ༷མས་ཅ༷ད་བད༷ག་རང་ཉིད་ཇི་ལྟ་བ་བཞི༷ན་དུ་བདེ་བ་སྒྲུབ་ཅིང་སྡུག་བསྔལ་སྤང་སྟེ་བསྲུང༷་བའི་བློ་སྐྱེ་བའི་ཐབས་ལ་འབད་དེ་བསྒོམ་པར༷་བྱ༷་དགོས་སོ་དེ་ལྟར་མི་འོང་ངོ་སྙམ་ན། འོང་སྟེ་འདི་ལྟར་སེམས་ཅན་ཐམས་ཅད་གཞི་མེད་པར་བདག་དང་བདག་གིར་འཛིན་ཅིང་དེའི་དབང་གིས་འདི་ནི་གཞན་ཞེས་གཞི་མེད་པར་གཞན་དུ་འཛིན་པས་འཁྲུལ་པའི་སྣང་བ་བདག་གཞན་དུ་བློས་བཏགས་པ་ཙམ་ལས་གྲུབ་པ་མེད་པས་བདག་མེད་པའི་དོན་རྟོགས་ན་གཞན་ཞེས་པའང་མི་དམིགས་ཏེ་བདག་ལ་ལྟོས་ནས་གཞན་དུ་འཇོག་པའི་ཕྱིར་རོ། །དེ་ལྟར་རྟོགས་ན་དཔེར་ན་ནམ་མཁའ་ལ་མཚོན་གྱིས་གཅོད་རྒྱུ་མེད་པ་ལྟར་བདག་མེད་ནམ་མཁའ་ལྟ་བུའི་དོན་རྟོགས་ན་བདག་གཞན་ཡང་ཐ་དད་དུ་བཅད་དུ་མེད་པས་ཐམས་ཅད་བདག་བཞིན་བསྲུང་བའི་བློ་དང་བདག་གི་བློ་སྐྱེ་བར་འགྱུར་ཏེ། དོན་མེད་རང་བཞིན་བདག་ལྟ་རྣམ་སྤང་ནས། བདག་ཉིད་ཆེ་ལྟ་དོན་ཆེན་རྙེད་པ་གང༌། །ཞེས་པ་ལྟར་ཡིན་ལ། དེས་ན་བདག་གཞན་མཉམ་པའི་དོན་འདིའི་གནད་བདག་གཞན་བློས་བརྟག་པ་ཙམ་ལས་དོན་ལ་གྲུབ་པ་མེད་པས་བདག་མེད་པའི་གནད་འདི་ལ་ཐུག་པ་ཡིན་པར་མཁས་པས་ཀྱང་རྟོགས་པ༷ར་དཀའ་བར་སྣང་བས་ན་བདག་མེད་པར་གཏན་ལ་ཕབ་པ་འདི་གལ་ཆེ་བར་གསུངས། གཉིས་པ་ལ། མཉམ་པ་ཇི་ལྟར་བསྒོམ་ཚུལ། དེ་ལ་རྩོད་པ་སྤང་བ། དེ་ལྟར་གོམས་པའི་ཕན་ཡོན་དང་གསུམ་ལས། དང་པོ་ནི།
དཔེར་ན་ལ༷ག་པ༷་དང་རྐང་པ་དང་མགོ་དང་ནང་ཁྲོལ་ལ༷་སོ༷གས་པའི་དབྱེ༷་བ༷་བྱས་ན་རྣམ་པ་མ༷ང་པོ་ཡོད་ན་ཡ༷ང་བསྲུང་བའི་དུས་སུ་ལག་སོགས་དེ་ཐམས་ཅད་ལ་སྡུག་བསྔལ་མི་འདོད་པར་ཡོ༷ངས་སུ་བསྲུང༷་བྱའི༷་སྟེ་བསྲུང་བར་བྱ་བའི་ལུས༷་སུ༷་གཅི༷ག་པ༷་སྟེ་བདག་གི་ལུས་ཞེས་གཅིག་པུར་ཞེན་ནས་བསྲུང་ལ་བློས་ཀྱང་བདག་གི་ལུས་ཞེས་གཅིག་ཏུ་འཛིན་པ་ལྟར༷་དེ༷་བཞི༷ན་དུ་རིགས་དྲུག་སོ་སོའི་འགྲོ༷་བ༷་ཐ༷་ད༷ད་པ་བདེ༷་སྡུག༷་ཀྱང་ཐ་དད་པ་དག༷་ཡིན་ན་ཡང་དེ་ཐམ༷ས་ཅ༷ད་བད༷ག་ཇི་ལྟ་བ་བཞི༷ན་དུ་སྡུག་བསྔལ་མི་འདོད་པ་དང་བདེ༷་བ༷་འདོ༷ད་པར་མཉ༷མ་ཞིང་གཅི༷ག་པའི་ཕྱིར་ན་གཞན་སེམས་ཅན་ཐམས་ཅད་ལ་བདག་ཏུ་བཟུང་སྟེ་བདག་རང་ཉིད་བཞིན་དུ་སྡུག་བསྔལ་ལས་བསྲུང་བར་བྱ་དགོས་ཏེ། དེ་ཡང་དཔེར་ན་མི་ཞིག་ལ་ཁྱོད་ལ་ལུས་དུ་ཡོད་ཅེས་དྲི་ན། འདིས་ཅི་ཟེར་ལུས་གཅིག་པུ་ལས་མེད་དོ་ཞེས་དང༌། འོ་ན་བསྲུང་བྱའི་ལུས་མང་པོ་ཡོད་དམ། དེ་ཡང་མེད་དེ་བདག་གི་ལུས་གཅིག་པུ་འདི་བསྲུང་ངོ་ཞེས་བརྗོད་པར་བྱེད་ན་ཡང་དོན་དུ་མ་ཚོགས་པ་ལ་ལུས་ཞེས་མིང་བཏགས་པ་ཙམ་ལས་ལུས་ཞེས་རིལ་པོ་གཅིག་ཏུ་གྲུབ་པ་ཅི་ཡང་མེད་ལ། དེའང་འདི་ལ་ལུས་སུ་འདོགས་དགོས་པ་དང་གཞན་ལ་འདོགས་མི་རུང་བའི་རྒྱུ་མཚན་ཅི་ཡང་མེད་པར་དོན་མེད་པར་ཚོགས་པ་ཕུང་པོ་ཙམ་ལ་ལུས་ཞེས་མིང་གཅིག་བཏགས་ཏེ་བློས་ཀྱང་བདག་གི་ལུས་ཞེས་གཅིག་གི་བློ་སྐྱེ་བ་ལྟར་བདག་དང་བདག་གི་བ་སོགས་གང་ཡང་རུང་བ་བཏགས་ཆོག་སྟེ། འདི་ལ་བདག་ཏུ་འདོགས་པའི་རྒྱུ་མཚན་འདི་ཡིན་ནོ་ཞེས་དང་གཞན་ལ་བདག་ཏུ་འདོགས་མི་རུང་བའི་རྒྱུ་མཚན་འདི་ཡིན་ནོ་ཞེས་རྒྱུ་མཚན་ཅི་ཡང་བརྗོད་དུ་མེད་པས་ན་གཞན་སྡུག་བསྔལ་བའི་འགྲོ་བ་ཐམས་ཅད་ལ་བདག་ཅེས་མིང་བཏགས་ཏེ་བློས་ཀྱང་བདག་གོ་སྙམ་དུ་བཟུང་ནས་གོམས་པར་བྱས་ན་གཞན་སེམས་ཅན་རྣམས་ལའང་བདག་གི་བློ་འབྱུང་ཞིང་སྐྱེ་བར་འགྱུར་ལ་དེ་ལྟ་ན་ཐམས་ཅད་བདག་བཞིན་བསྲུང་བའི་བློ་ཡང་འབྱུང་ངོ་གསུངས། དེ་ལ་བདག་གཞན་གྱི་སྡུག་བསྔལ་གྱིས་ཕན་ཚུན་མི་གནོད་པས་དེ་འདྲའི་བློ་ཇི་ལྟར་སྐྱེ་ཞེ་ན། 
སྐྱེ་སྟེ་ག༷ལ་ཏེ༷་བད༷ག་གི༷་སྡུག༷་བསྔ༷ལ་གྱི༷ས་གཞ༷ན་སེམས་ཅན་གྱི༷་ལུས༷་ལ༷་དངོ༷ས་སུ་མི༷་གནོ༷ད་པ༷་དེ༷་ལྟ༷འ༷ང་སྟེ་དེ་ལྟ་ཡིན་ན་ཡང་དེ་ལྟ་བུའི་སྡུག་བསྔལ་དེ༷་བད༷ག་གི་སྡུག༷་བསྔལ༷་ཡིན་ཏེ་སྡུག་བསྔལ་དེ་རང་ལ་བད༷ག་ཏུ་༷་ཞེན༷་པ༷ས་མི༷་བཟོ༷ད་པ་ཉི༷ད་ཡིན་པའི་ཕྱིར་རོ། །
དེ༷་བཞི༷ན་དུ་སེམས་ཅན་གཞ༷ན་གྱི༷་སྡུག༷་བསྔལ༷་དག༷་བད༷ག་ལ༷་དངོས་སུ་འབ༷བ་པ༷ར་མི༷་འགྱུར་ཡ༷ང་དེ༷་ལྟའང༷་སྟེ་དེ་ལྟ་ཡིན་ན་ཡང་གཞན་གྱི་སྡུག་བསྔལ་དེ༷་བདག་བྱང་ཆུབ་སེམས་དཔའ་ཞིག་ཡིན་ན་བདག་གི་སྡུག༷་བསྔལ༷་ཡིན་ཏེ་དེ༷་ལ་བད༷ག་ཏུ༷་ཞེ༷ན་པ༷ས་སྡུག་བསྔལ་དེ་བཟོ༷ད་པ༷ར་དཀ༷འ་བའི་ཕྱིར་རོ། །དེ་ལ་རང་གི་སྡུག་བསྔལ་གྱིས་གཞན་ལ་མི་གནོད་པར་བདག་ལ་གནོད་པའི་རྒྱུ་མཚན་ཇི་ལྟར་ཡིན་ན་སྤྱིར་དུས་ཐོག་མེད་ནས་ད་ལྟའི་བར་དང༌། ད་ལྟ་ཡང་ཕ་མའི་ཁུ་ཁྲག་གི་བར་དུ་རྣམ་ཤེས་ཞུགས་ཕྱིན་ཆད་བདག་གི་ལུས་ཞེས་བདག་ཏུ་བཟུང་བའི་དབང་གིས་གནོད་ཅིང་མི་བཟོད་པ་ཉིད་ཡིན་གྱི། སྡུག་བསྔལ་ལ་བདག་གི་སྡུག་བསྔལ་དང་གཞན་གྱི་སྡུག་བསྔལ་ཞེས་དབྱེ་བ་མེད་པས་ན་གཞན་གྱི་སྡུག་བསྔལ་གྱིས་རང་ལ་དངོས་སུ་མི་གནོད་ནའང་གཞན་དེ་བདག་གམ་བདག་གིར་བཟུང་ན་དེའི་སྡུག་བསྔལ་བདག་གིས་མི་བཟོད་པ་ཞིག་འོང་སྟེ། ཇོ་བོ་རྗེའི་སློབ་མ་བྱམས་པའི་རྣལ་འབྱོར་པས་གཞན་གྱི་སྡུག་བསྔལ་དངོས་སུ་བདག་གིར་མཛད་པ་བཞིན་ཏེ་འདི་ནི་ས་ཐོབ་ཀྱི་བྱང་ཆུབ་སེམས་དཔའི་སྤྱོད་པའོ། །སོ་སོའི་སྐྱེ་བོ་ཐ་མལ་པ་ཡིན་ན་ཡང་དཔེར་ན་མས་བུ་སྡུག་གུ་ན་བ་བས་རང་ཤི་བ་འདམ་པ་ལྟ་བུ་དེ་བདག་ཏུ་བཟུང་བས་དེའི་སྡུག་བསྔལ་མི་བཟོད་པ་ཡིན་གྱི། གཞན་དག་གིས་དེ་བདག་ཏུ་མ་བཟུང་བས་དེའི་སྡུག་བསྔལ་གྱིས་མི་གནོད་པ་ཡིན་ཀྱང་དེ་དག་གིས་དེ་བདག་ཏུ་བཟུང་ནས་དེའི་སྡུག་བསྔལ་གྱིས་གནོད་ཅིང་བཟོད་པར་དཀའ་བར་འགྱུར་བ་འོང་སྟེ་དེའང་ཡུན་རིང་པོར་གོམས་མི་དགོས་ཏེ་དཔེར་ན་རྟ་ཞིག་གཞན་ལ་བཙོང་བ་ལྟ་བུ་ལ་ཚོང་ཐག་མ་བཅད་ཀྱི་བར་དུ་རྟ་དེ་ལ་རྩྭ་ཆུ་མ་རྙེད་པ་དང་ནད་ལ་སོགས་པ་སྡུག་བསྔལ་ཅི་བྱུང་བ་ཡང་ཚོང་པ་པོ་དེ་ཡིས་མི་བཟོད་ཀྱང་ཉོ་བ་པོར་ཅི་ཡང་མི་གནོད་པ་དང་ཚོང་ཐག་བཅད་ནས་རྟ་དེའི་སྡུག་བསྔལ་ཉོ་བ་པོ་དེས་མི་བཟོད་ཀྱང་ཚོང་བ་པོ་ལ་ཅི་ཡང་མི་གནོད་པ་དེ་ཡང་རྟ་དེའི་སྟེང་ན་གཅིག་ཤོས་ཀྱི་རྟ་ཡིན་ལ་གཅིག་ཤོས་ཀྱི་རྟ་མ་ཡིན་པའི་རྒྱུ་མཚན་ཅི་ཡང་མེད་པས་ན་བློས་ཇི་ལྟར་བཏགས་ཤིང་བཟུང་ན་དེ་དང་དེའི་རྟ་ཡིན་པར་འགྱུར་བ་བཞིན་དུ་བདག་རང་ཉིད་བདག་ཡིན་པ་དང་གཞན་དེ་ཉིད་བདག་མིན་པའི་རྒྱུ་མཚན་ཅུང་ཟད་ཀྱང་གྲུབ་པ་མེད་པར་བདག་གཞན་དུ་བློས་བཏགས་པ་ཙམ་སྟེ་བདག་གི་བདག་གཞན་གྱི་གཞན་ཡིན་པ་དང༌། བདག་གི་གཞན་གཞན་གྱི་བདག་ཡིན་ཏེ་དཔེར་ན་ཕ་རོལ་ཚུ་རོལ་ལྟོས་ནས་བཏགས་པ་ཙམ་ལས་ཕ་རོལ་དང་ཚུ་རོལ་དོན་ལ་གྲུབ་པ་མེད་པ་བཞིན་དུ་བདག་གཞན་དོན་ལ་གྲུབ་པ་མེད་པར་བློས་བཏགས་པ་ཙམ་ཡིན་པའི་གནད་ཀྱིས་གཞན་སེམས་ཅན་རྣམས་ལ་བློས་བདག་ཏུ་བཏགས་ཤིང་བཟུང་ན་བདག་གི་བློ་འབྱུང་བ་ཡིན་ནོ་གསུངས། དེ་ལྟར་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་སེམས་ཅན་རྣམས་བདག་ཏུ་མཛད་པས་གཞན་གྱི་སྡུག་བསྔལ་ཕྲ་མོ་ཙམ་ཡང་མི་བཟོད་པའི་ཚུལ་གོང་དུ་ཇི་ལྟར་ལུས་ལ་ཀུན་ནས་མེ་འབར་ཞེས་སོགས་དང༌། བདག་ཏུ་མཛད་པ་འདི་ལ་ཐེ་ཚོམ་མེད་ཅེས་དང༌། ལྷས་སྦྱིན་གྱིས་ངང་པ་ལ་མདའ་ཡིས་བསྣུན་པ་ལ་སངས་རྒྱས་ཀྱི་བདག་ཏུ་མཛད་པར་གསུངས་པ་དང༌། མ་ཅིག་གིས་ཀྱང་མ་འོངས་པ་ན་གཅོད་ལོག་དྲག་ཤུལ་ཅན་རྣམས་ཀྱིས་ངས་སྙིང་རྗེའི་ལྕགས་ཀྱུས་བཟུང་བའི་ནོར་ལྷ་འདྲེ་མ་རུངས་པ་རྣམས་དྲག་པོས་འདུལ་བར་གསུངས་པས་ལྷ་འདྲེ་རྣམས་ནོར་དུ་བདག་གིར་མཛད་པ་ལྟ་བུ་ཡིན་ནོ། །སེམས་ཅན་རྣམས་བདག་ཏུ་བཟུང་ན་ཡུན་རིང་པོར་གོམས་ཀྱང་མི་དགོས་ཏེ། དཔེར་ན་རྟ་རྒན་ཞིག་གཞན་ལ་སྦྱིན་ནོ་ཞེས་ངག་ཏུ་ཕུད་དེ་བྱིན་པ་ཙམ་གྱིས་གཞན་དེས་རྟ་དེ་བདག་ཏུ་བཟུང་ཞིང་དེའི་སྡུག་བསྔལ་མི་བཟོད་པ་ལྟ་བུ་ཡིན་ནོ། །དེ་ལྟ་ཡིན་ནའང་ངའི་སེམས་ངན་གོམ་ལ་ཤོར་སོང་བས་སེམས་ཅན་རྣམས་བདག་ཏུ་འཛིན་པ་ཞིག་མི་འོང་སྙམ་ན། འོང་སྟེ་སངས་རྒྱས་བཅོམ་ལྡན་འདས་ཀྱིས་འཇིག་རྟེན་འདི་ན་བཏུལ་ཞིང་ལམ་དུ་བཞག་ན་འདུལ་ཁ་ཉན་པའམ་འདུལ་བར་སླ་བ་ལ་སེམས་ལྟ་བུ་གཞན་མ་གཟིགས། མ་བཏུལ་ན་འདུལ་ཁ་མི་ཉན་པ་སེམས་ལྟ་བུ་གཞན་མ་གཟིགས་ཞེས་གསུངས་སོ། །དེས་ན་རང་གི་སེམས་འདི་ཕྱིན་ཅི་ལོག་གི་ལམ་དུ་མི་གཏོང་བར་བཏུལ་ན་མི་འདུལ་བ་མི་སྲིད་དོ། །རང་གི་སེམས་འདི་མ་བཏུལ་བར་གཞན་འདུལ་མི་ནུས་པས་སེམས་འདི་འདུལ་བ་ལ་འབད་པར་བྱའོ་གསུངས།
སྡུག་བསྔལ་བསལ་དགོས་པར་རིགས་པས་བསྒྲུབ་པ་འདི་ལྟར་བད༷ག་གི༷ས་སེམས་ཅན་གཞ༷ན་གྱི༷་ཕུགས་སུ་མི་ཕན་པའི་སྡུག༷་བསྔལ༷་ཐམས་ཅད་བས༷ལ་བར་བྱ་བ་ཡིན་ཞེས་དམ་བཅས་ཏེ། དོན་མེད་པའི་སྡུག༷་བསྔལ༷་ཡི༷ན་པའི་ཕྱིར༷་ཞེས་རྟགས་བཀོད་པ་དང༌། དཔེར་ན་བད༷ག་གི༷ས་བཀྲེས་སྐོམ་ལ་སོགས་པའི་སྡུག༷་བསྔལ་བཞི༷ན་ནོ་ཞེས་མཐུན་པའི་དཔེ་བསྟན་པའོ། །དེ་བཞིན་དུ་བད༷ག་གི༷ས་སེམས་ཅན་གཞ༷ན་རྣམས་ལ༷་ནི་ཕ༷ན་བདེ་བསྒྲུབ་པ༷ར་བྱ༷་བ་ཡིན་ཏེ། སེ༷མས་ཅ༷ན་ཡི༷ན་པའི་ཕྱིར༷། དཔེར་ན་བད༷ག་གི་ལུས༷་ལ་ཇི་ལྟ་བ་བཞི༷ན་ནོ། །
ག༷ང་གི་ཚེ༷་བད༷ག་དང༷་སེམས་ཅན་གཞ༷ན་གཉི༷ས་ཀ༷་ཡང་བདེ༷་བ༷་ཐོབ་འདོད་དུ༷་མཚུ༷ངས་པ༷་ལ༷་བད༷ག་རང་དང༷་ཁྱད༷་པ༷ར་ཅི༷་ཡོ༷ད་དེ་ཅུང་ཟད་ཀྱང་མེད་ན༷་རྒྱུ་མཚན་ག༷ང་གི་ཕྱིར༷་གཞན་བདེ་བར་མི་བརྩོན་པར་བད༷ག་ཉིད་གཅི༷ག་པུ་ལ་བདེ༷་བ༷ར་བརྩོ༷ན་ཏེ་བརྩོན་པར་མི་རིགས་སོ། །
དེ་བཞིན་དུ་གང༷་གི་ཚེ༷་བད༷ག་དང༷་སེམས་ཅན་གཞ༷ན་གཉི༷ས་ཀ༷་ཡང་སྡུག༷་བསྔལ༷་མྱོང་བར་མི༷་འདོ༷ད་པར་མཚུ༷ངས་པ༷་ལ༷་བད༷ག་རང་དང༷་ཁྱ༷ད་པ༷ར་ཅི༷་ཡོ༷ད་དེ་ཅུང་ཟད་ཀྱང་མེད་ན༷་རྒྱུ་མཚན་ག༷ང་གི་ཕྱིར་གཞ༷ན་གྱི་སྡུག་བསྔལ་རྣམས་བསྲུང་བ་མི༷ན་ལ། བད༷ག་གཅིག་པུའི་སྡུག་བསྔལ་སྲུང༷་བར་བྱེད༷་དེ་བྱེད་མི་རིགས་སོ། །
ག༷ལ་ཏེ་བདག་གི་སྡུག་བསྔལ་གྱིས་ནི་རང་ལ་གནོད་པས་བདག་གིས་བསྲུང་དགོས་ལ། གཞ༷ན་དེ༷་ལ་སྡུག༷་བསྔལ༷་བྱུང་བ༷ས་བད༷ག་ལ༷་ད་ལྟ་དངོས་སུ་མི༷་གནོ༷ད་པའི་ཕྱིར༷་གཞན་གྱི་སྡུག་བསྔལ་དེ་མི༷་བསྲུང༷་ངོ་ཞེ་ན། འོ་ན་རགས་པ་ཚེ་ཕྱི་མ་དམྱལ་བ་ལ་སོགས་པའི་སྡུག་བསྔལ་དང་སང་དང་ཟླ་བ་ཕྱི་མ་ཕན་ཆད་དང་ཕྲ་བ་སྐད་ཅིག་ཕྱི་མ་ཕན་ཆད་ཀྱི་སྡུག་བསྔལ་ཟས་གོས་མེད་པ་ལ་སོགས་པའི་མ༷་འོ༷ངས་པ༷་ན་མྱོང་བར་འགྱུར་བ་ཡི༷་སྡུག༷་བསྔལ༷་ཆེ་ཕྲ་གང་གིས་ཡ༷ང་ད་ལྟ་རང་ལ་དངོས་སུ་གནོ༷ད་པར་མི༷་བྱེད༷་པའམ་མི་གནོད་ན༷་ད་ལྟ་མ་འོངས་པའི་སྡུག་བསྔལ་དེ༷་ཅི༷ས་བསྲུང༷་སྟེ་སྲུང་མི་རིགས་སོ། །
དེ་ནི་སེམས་ཅན་གཞན་གྱི་སྡུག་བསྔལ་དང་མི་འདྲ་སྟེ་ད་ལྟ་དངོས་སུ་མི་གནོད་ཀྱང་བད༷ག་གི༷ས་མ་འོངས་པའི་སྡུག་བསྔལ་དེ༷་ནི༷་མྱོང༷་བར་འགྱུར་བས་བསྲུང་ངོ་སྙམ༷་ན། རགས་པ་ཚེ་འདི་ཕྱིའི་ཕུང་པོ་དང་ཕྲ་བ་སྐད་ཅིག་སྔ་ཕྱིའི་ཕུང་པོ་ལ་གཅིག་ཏུ་འཛིན་པའི༷་རྣམ༷་པ༷ར་རྟོག༷་པ་དེ༷་ནི་ཕྱིན་ཅི་ལོ༷ག་ཏུ་གྱུར་པ༷་ཁོ་ན་སྟེ༷། དེའི་རྒྱུ་མཚན་འདི༷་ལྟར༷་རགས་པ་ཚེ་འདི་ཕྱི་ལ་བསམ་ན་ཚེ་འདི་ནས་འཕོས་ཏེ་ཤི༷་བར་གྱུར་པ༷་དེའ༷ང་ཕྱི་མའི་སྐྱེ་བ་དེ་ལས་གཞ༷ན་ཉིད༷་ཡིན་ཡ༷ང་གང་དུ་སྐྱེས་པའི་ཕྱི་མའི༷་སྐྱེ་བ༷་དེ་ཡ༷ང་ནི༷་ཚེ་སྔ་མ་ཤི་བ་དེ་ལས་གཞ༷ན་ཉི༷ད་ཡིན་པའི་ཕྱིར་རོ། །དེ་ལ་ད་ལྟ་མི་ཡུལ་དུ་ཇི་ཙམ་སྡོད་པ་ནི་སྔོན་གྱི་ལས་དབང་གིས་ཡིན་པས་ལས་དེ་ནམ་ཟད་པ་ན་མིའི་རྣམ་ཤེས་སྐད་ཅིག་ཐ་མ་འགག་པ་དེའི་ཉེར་ལེན་གྱི་རྒྱུ་བྱས་ནས་དམྱལ་བ་ལ་སོགས་པ་གང་དུ་སྐྱེ་བའི་ལས་དེས་ལྷན༷་ཅིག་བྱེད་རྐྱེན་བྱས་ཏེ་ཕྱི་མ་དམྱལ་བ་ལ་སོགས་པ་གང་དུ་སྐྱེ་བ་ན་ཤི་བ་མིའི་ཕུང་པོ་ཡིན་པ་དང་སྐྱེ་བ་དམྱལ་བའི་ཕུང་པོ་ཡིན་པའི་ཕྱིར་དང༌། རྣམ་ཤེས་སྔ་མ་འགག་པ་མིའི་རྣམ་ཤེས་དང་ཕྱིས་སྐྱེ་བ་དམྱལ་བའི་རྣམ་ཤེས་ཡིན་པའི་ཕྱིར་ཐ་དད་པ་ཡིན་ལ། དེ་ཡང་མིའི་ལུས་དང་སེམས་འགགས་ནས་ཕྱི་མའི་ལུས་སེམས་སྐྱེས་པ་ལ་སྔ་མ་དེ་ཕྱི་མར་འཕོས་པའམ་སོང་བ་མེད་དེ། ཇི་སྐད་དུ། ཁ་ཏོན་མེ་ལོང་མར་མེ་རྒྱ། །མེ་ཤེལ་ས་བོན་སྐྱུར་དང་སྒྲས། །ཕུང་པོ་ཉིང་མཚམས་སྦྱོར་བ་ཡང༌། །མི་འཕོ་བར་ཡང་མཁས་རྟོགས་བྱ། །ཞེས་གསུངས་པ་ལྟར་མར་མེ་གཅིག་ལས་གཅིག་སྤར་བ་ན་སྔ་མ་ལ་མ་ལྟོས་པར་ཕྱི་མ་མེད་ལ་སྔ་མ་ཕྱི་མར་འཕོས་པའང་མིན་པ་བཞིན་དུ་ཤེས་པར་བྱའོ། །དེ་ལྟར་ན་སྔ་མ་འགག་ནས་ཕྱི་མ་སྐྱེ་བས་སྔ་ཕྱི་གཉིས་གཞན་ཡིན་ན་ལས་བྱས་པ་ཆུད་ཟ་བ་དང་མ་བྱས་པ་དང་འཕྲད་པར་འགྱུར་རོ་ཞེ་ན། མི་འགྱུར་ཏེ་རྒྱུ་རྐྱེན་རྟེན་འབྲེལ་གྱི་སྣང་བ་བསླུ་བ་མེད་པ་དཔྱད་མི་བཟོད་པས་རྟག་ཆད་ལས་འདས་པ་ལས་འབྲས་ཆུད་མི་ཟ་བ་ནང་པ་སངས་རྒྱས་པའི་ཁྱད་ཆོས་ཐམས་ཅད་མཁྱེན་པ་ཁོ་ནའི་སྤྱོད་ཡུལ་ཡིན་པས་ལས་རྒྱུ་འབྲས་འདི་ནི་རྒྱལ་བའི་བཀའ་ལ་ཡིད་ཆེས་པའི་སྒོ་ནས་རྟོགས་པར་བྱ་ཞིང༌། དེ་སྐད་དུའང༌། གང་ལ་བརྟེན་ཏེ་གང་འབྱུང་བ། །དེ་ནི་རེ་ཞིག་དེ་ཉིད་མིན། །དེ་ལས་གཞན་པའང་མ་ཡིན་ཏེ། །དེ་ཕྱིར་རྟག་མིན་ཆད་པའང་མིན། །ཞེས་གསུངས་པ་ལྟར་ལྟོས་ཏེ་བཏགས་པ་ཙམ་ལས་གཅིག་དང་ཐ་དད་གང་དུའང་གྲུབ་པ་མེད་བཞིན་དུ་སྣང་བའི་རྣམ་ཤེས་འདི་ཉིད་བཟང་ངན་གྱི་ལས་སྣ་ཚོགས་པས་གཞན་དང་གཞན་དུ་སྣང་ན་ཡང་གསལ་རིག་གི་ཤེས་པ་ཙམ་རིགས་འདྲ་རྒྱུན་མི་འཆད་པར་འབྱུང་ཞིང་རྟག་ཆད་ལས་འདས་པའི་ཕྱིར་ལས་འབྲས་ཆུད་མི་ཟ་ཞིང་མ་བྱས་པ་དང་འཕྲད་པར་མི་འགྱུར་རོ། །ཕྲ་བ་སྐད་ཅིག་མའི་ཚུལ་ལ་བསམས་ན་ཕྱི་དང་ནང་གི་དངོས་པོ་ཐམས་ཅད་དུས་མཐའི་སྐད་ཅིག་མ་ཡིན་ལ། སྐད་ཅིག་སྔ་ཕྱི་དེ་དག་ཀྱང་སྔ་མ་འགགས་ཤིང་ཕྱི་མ་སྐྱེ་བས་གཞན་ཡིན་ལ། དེའང་རང་རེ་མི་ཡུལ་དུ་ཅི་ཙམ་སྡོད་པའི་ལས་ཀྱིས་རྐྱེན་བྱས་ནས་རྣམ་ཤེས་སྔ་མ་འགགས་པ་དེས་རྒྱུ་བྱས་ནས་རྣམ་ཤེས་སྐད་ཅིག་ཕྱི་མ་སྐྱེ་བར་འགྱུར་བས་རིགས་འདྲ་འབྱུང་བ་ཡིན་པས་སྐད་ཅིག་མ་རྣམས་གཞན་ཡིན་ནོ། །
ག༷ང་གི་ཚེ༷་མྱོང་བ་པོ་ག༷ང་གི༷་མྱོང་བྱའི་སྡུག༷་བསྔལ༷་གང༷་ཡིན་པ་དེ༷་ནི༷་མྱོང་བ་པོ་དེ༷་ཉིད་ཀྱིས་བསྲུང་དགོས་ཀྱི་དེ་ལས་གཞན་གྱིས་མི་བསྲུང་ངོ་ཞེ་ན། འོ་ན་རྐང་པ་ལ་ཚེར་མ་ཟུག་པ་ལ་སོགས་པའི༷་སྡུག༷་བསྔལ༷་ཡང་དེ་ལས་གཞན་ལ༷ག་པ༷ས་མྱོང་བ་མི༷ན་པས་ན་རྒྱུ་མཚན་ཅི༷་ཡི་ཕྱིར༷་རྐང་པའི་སྡུག་བསྔལ་དེ༷་ནི༷་ལག་པ་དེ༷ས་བསྲུང༷་བར་བྱ་སྟེ་བྱ་མི་རིགས་སོ། །
ག༷ལ་ཏེ༷་དེ་ལྟར་བསྲུང་བར་བྱེད་པ་འདི་རིག༷ས་ཤིང་འཐད་པ༷་མི༷ན་ཡ༷ང་འདི༷ར་བད༷ག་ཏུ༷་འཛི༷ན་པ་གོམས་པ༷ས་ཚེ་སྔ་ཕྱི་དང་རྐང་ལག་སོགས་ཕན་ཚུན་བསྲུང་བའི་བློ་འཇུག་ཅེ༷་ན༷། བད༷ག་དང་གཞ༷ན་དུ་འཛིན་པ་མི༷་རི༷གས་པའམ་ཡང་ན་བདག་གཞན་གྱི་མི་རིགས་པ་སྡུག་བསྔལ་ག༷ང་ཡི༷ན་པ་དེ༷་ནི༷་ཅི༷་ནུས༷་པ༷ར་ནི༷་སྤང༷་བར་བྱ༷་བ་ཉིད༷་ཡིན་པས་ན་འཁྲུལ་བའོ་ཞེས་སོ། །དེ་ལྟར་ཚེ་སྔ་ཕྱི་སོ༷གས་གཅིག་མིན་ཀྱང་དེ་དག་རྒྱུན་གཅིག་ཡིན་པ་དང༌། རྐང་ལག་དེ་དག་ཐ་དད་ཡིན་ཀྱང་ཚོགས་པ་གཅིག་ཡིན་པས་དེ་ལྟར་བསྲུང་ངོ་ཞེ་ན། 
དེ་དག་རྒྱུད༷་གཅིག་ཅེས་བྱ་བ་དང༷་ཚོ༷གས་པ་གཅིག་ཅེ༷ས་བྱ༷་བ་ནི༷་རིམ་པ་བཞིན་དུ་རྒྱུད་ནི་སྐད་ཅིག་མ་དུ་མ་ལས་དེ་ཉིད་དང་གཞན་དུ་མེད་པས་རྫུན་ཏེ་དཔེར་ན་ཕྲེང༷་བ་རྡོག་དུ་མ་ལ་ཕྲེང་བའི་རྒྱུད་གཅིག་ཅེས་བཏགས་པ་བཞིན་དང༌། ཚོགས་པ་ཡང་མཚོན་ཆ་ཐོག་པའི་མི་མང་པོ་འདུས་པ་ལ་དམ༷ག་ཅེས་བཏགས་པ་ལ༷་སོ༷གས་པ་བཞི༷ན་དུ་བརྫུན༷་ཏེ་བཏགས་པའམ་མིང་ཙམ་ལས་དོན་ལ་གྲུབ་པ་མེད་དོ། །འདི་ནི་གང་ཟག་གི་བདག་མེད་གཏན་ལ་དབབ་བྱེད་མཆོག་ཡིན་ཏེ་རྟག་གཅིག་རང་དབང་ཅན་གྱི་བདག་མ་གཏོགས་པའི་བདག་ཏུ་ཞེན་ཚད་རྒྱུན་དང་ཚོགས་པ་ལ་བདག་ཏུ་ཞེན་པས་ན་དེ་གཉིས་མ་གྲུབ་ཅིང་མེད་པར་བསྟན་པའི་ཕྱིར་རོ། །དེ་ལྟར་རྒྱུན་དང་ཚོགས་པ་མེད་པའི་ཕྱིར་ན་སྡུག་བསྔལ་མྱོང་བ་པོའམ་སྡུག༷་བསྔལ༷་ཅ༷ན་གྱི་གང་ཟག་གི་བདག་ག༷ང་ཡིན་པ་དེ༷་མེ༷ད་པ༷་དེ༷ས་ན་མྱོང་བྱའི་སྡུག་བསྔལ་འདི༷་མྱོང་བ་པོ་སུ༷་ཞིག༷་གིས་དབ༷ང་བ༷ར་ཏེ་དབང་དུ་བྱེད་པར་འགྱུར༷་ཏེ་དབང་དུ་བྱེད་པ་པོ་སུ་ཡང་མེད་པས་སོ། །
དེ་ལྟར་མྱོང་བྱའི་སྡུག༷་བསྔལ༷་ལ་མྱོང་བ་པོའི་བད༷ག་པོ༷འམ་དབང་བྱེད་པ་པོ་མེ༷ད་པ༷ར་ནི༷་བདག་གཞན་ཐམ༷ས་ཅ༷ད་བྱེ༷་བྲག༷་མེ༷ད་པ༷་ཉིད༷་ཡིན་ཏེ་དེ་ལྟར་བདག་མེད་ན་དེ་ལ་ལྟོས་པའི་གཞན་ཀྱང་མེད་ལ་དེ་གཉིས་མེད་པས་དབྱེ་གཞི་མེད་པས་ན་འདི་ནི་བདག་གི་སྡུག་བསྔལ་དང་འདི་ནི་གཞན་གྱི་སྡུག་བསྔལ་ཞེས་བྱེ་བྲག་གམ་དབྱེ་བ་མེད་པས་བསྲུང་བ་དང་མི་བསྲུང་བའི་དབྱེ་བའང་མི་རིགས་སོ། །དེ་ལྟར་ཡིན་པའི་སྟོབས་ཀྱིས་སྡུག་བསྔལ་བསལ་བྱ་ཡིན་ཕྱིན་ཆད་སྡུག༷་བསྔལ༷་ཡི༷ན་པའི་ཕྱིར༷་གཞན་གྱི་སྡུག་བསྔལ་དེ༷་ཡང་བདག་གིས་བས༷ལ་བར་བྱ༷་དགོས་པར་གྲུབ་པ་ཡིན་པས་ན་བདག་གི་སྡུག་བསྔལ་བསལ་ལ་གཞན་གྱི་སྡུག་བསྔལ་མི་བསལ་ཞེས་ངེ༷ས་པ༷ས་ཏེ་ངེས་བཟུང་གིས་འདི༷ར་ནི༷་ཅི༷་ཞིག༷་བྱ༷་སྟེ་ཅི་ཡང་དགོས་པ་མེད་པས་ཤིན་ཏུ་འཁྲུལ་བའོ། །
སྡུག་བསྔལ་མྱོང་བ་པོའི་བདག་པོའམ་མྱོང་མཁན་གྱི་བདག་ཅི་ཡང་མེད་ན་སྡུག་བསྔལ་གྱིས་སུ་ལའང་མི་གནོད་པས་དེ་ལྟ་ན་རྒྱུ་མཚན་ཅི༷་ཡི་ཕྱིར༷་ན་སེམས་ཅན་ཀུན༷་གྱི༷་སྡུག༷་བསྔལ༷་ནི༷་བཟློག༷་པ༷ར་བྱ༷་ཞེས་བཟློག་བྱ་གང་ཞིག་གང་ཟག་སུ་ཞིག་གིས་བཟློག་སྟེ་བཟློག་ཏུ་མེད་དོ་ཞེ༷ས་འགའ་ཞིག་གིས་རྩོད་ན་དེ་ལྟར་བརྩ༷ད་དུ་མེད་དེ ། དོན་དམ་པར་དེ་ལྟར་ཡིན་ཡང་ག༷ལ་ཏེ༷་ཀུན་རྫོབ་ཙམ་དུ་བདག་གི་སྡུག་བསྔལ་བཟློག༷་པར་བྱ༷་ནའ༷ང་གཞན་སེམས་ཅན་ཐམ༷ས་ཅ༷ད་ཀྱི་སྡུག་བསྔལ་ཡང་བཟློག༷་པར་བྱ་དགོས་པ་ཡིན་ལ་གཞན་གྱི་སྡུག་བསྔལ་བཟློག་པར་བྱ་བ་དེ༷་ལྟ་མི༷ན་ན་བད༷ག་གི་སྡུག་བསྔལ་ཀྱང༷་སེ༷མས་ཅ༷ན་གཞན་གྱི་སྡུག་བསྔལ་བཞི༷ན་དུ་བཟློག་བྱ་མིན་པར་མཚུངས་པས་བཟློག་མི་རིགས་སོ། །གཉིས་པ་ནི་སྡུག་བསྔལ་ཐམས་ཅད་བསལ་བྱ་ཡིན་ན། 
སྙིང༷་རྗེས༷་ཏེ་སྙིང་རྗེའི་དབང་གིས་གཞན་སེམས་ཅན་གྱི་སྡུག་བསྔལ་རང་ཉིད་ཀྱིས་མི་བཟོད་པའི་སྡུག༷་བསྔལ༷་ཤིན་ཏུ་མ༷ང་པོ་མྱོང་བར་གྱུར༷་པ༷ས་དེ་ཅི༷་ཡི་ཕྱིར༷་སྙིང་རྗེའི་སྡུག་བསྔལ་དེ་རང་གཞན་གྱི་རྒྱུད་ལ་ན༷ན་གྱིས༷་བསྐྱེད༷་ཅེ༷་ན༷། འགྲོ་བའི༷་དམྱལ་བ་ལ་སོགས་པའི་སྡུག༷་བསྔ༷ལ་མང་པོ་བས༷མ་པར་བྱས་ན་དེ་ལ་ལྟོས་ན་ཇི༷་ལྟར༷་སྙིང༷་རྗེ༷་ལ་བརྟེན་པའི་སྡུག༷་བསྔལ༷་མ༷ང་སྟེ་མང་བ་མིན་ལ། 
དཔེར་ན་ཟུག་རྔུ་ཁོང་བརླག་གནོད་བསལ་ཕྱིར་དུ་ལུས་རྨ་བཏོད་པའི་སྡུག་བསྔལ་བཞིན་དུ་སྡུག་བསྔལ་ཡོད་ཀྱང་ག༷ལ་ཏེ༷་སྙིང་རྗེ་ཅན་གྱི་སྡུག༷་བསྔལ༷་གཅི༷ག་གི༷ས་ནི༷་གཞན་སེམས་ཅན་རྣམས་ཀྱི་སྡུག༷་བསྔ༷ལ་མ༷ང་པོ༷་མེ༷ད་པར་འགྱུར༷་བས་ན༷་བརྩེ༷་བ་དང༷་ལྡན༷་པ༷ས་སྙིང་རྗེའི་སྡུག༷་བསྔལ༷་དེ༷་རང༷་དང༷་གཞན་སེམས་ཅན་མང་པོའི་རྒྱུད་ལ༷་བསྐྱེད༷་པར་བྱ༷་བ་ཉིད༷་དོ། །
སྙིང་རྗེའི་སྡུག་བསྔལ་བསྐྱེད་བྱ་ཡིན་པ་དེ༷ས་ན༷་བྱང་ཆུབ་སེམས་དཔའ་མེ༷་ཏོ༷ག་ཟླ༷་མཛེ༷ས་ཀྱིས༷་རང་གི་མངོན་ཤེས་ཀྱིས་རྒྱལ༷་པོའི་གནོ༷ད་པ༷་རང་གསོད་པར་ཤེས༷་ཀྱང༷་ནི༷་བད༷ག་གི༷་སྡུག༷་བསྔལ༷་ཁྱད་དུ་བསད་ནས་མ༷་བས༷ལ་ཏེ༷་གཞན་སེམས་ཅན་མང༷་པོའི་སྡུག༷་བསྔལ༷་ཟ༷ད་པར་འགྱུར༷་བར་བྱ་བའི་ཕྱིར༷་རང་གི་སྡུག་བསྔལ་དང་དུ་བླང་བ་ལྟ་བུ་སྟེ་སྔོན་དེ་བཞིན་གཤེགས་པ་རིན་པོ་ཆེ་པདྨའི་ཟླ་བ་མངོན་པར་འཕགས་པའི་རྒྱལ་པོའི་བསྟན་པའི་སྙིགས་མ་ལ་དགེ་སློང་མེ་ཏོག་ཟླ་མཛེས་ཞེས་བྱ་བ་ཞིག་བྱང་ཆུབ་སེམས་དཔའ་བདུན་སྟོང་དང་ལྷན་ཅིག་ཏུ་ཀུན་ཏུ་བཟང་པོ་ཞེས་བྱ་བའི་ནགས་ཚལ་ན་གནས་པས་མངོན་ཤེས་ཀྱིས་བལྟས་པས། རྒྱལ་པོ་དཔའ་བྱིན་གྱི་ཕོ་བྲང་རིན་ཆེན་ལྡན་དུ་ཕྱིན་ཏེ་ཆོས་བསྟན་ན་སྲོག་ཆགས་བྱེ་བ་ཁྲག་ཁྲིག་བརྒྱ་སྟོང་མང་པོས་མཐོ་རིས་དང་ཕྱིར་མི་ལྡོག་པའི་ཐར་པ་ཐོབ་ཅིང་མ་བསྟན་ན་མི་ཐོབ་པར་མཐོང་བ་དང་མཐར་རང་ཉིད་ཀྱང་གསོད་པར་མཁྱེན་ཡང་དེར་བྱོན་ནས་ཞག་བདུན་དུ་ཟས་མ་གསོལ་བར་མཚན་མོ་དེ་བཞིན་གཤེགས་པའི་སེན་མོའི་མཆོད་རྟེན་ལ་བསྐོར་བ་བྱས་ཏེ། ཉིན་མོ་གྲོང་ཁྱེར་རྣམས་སུ་ཆོས་བསྟན་པས་སྲོག་ཆགས་ཁྲག་ཁྲིག་དུ་མ་མཐོ་རིས་དང་ཕྱིར་མི་ལྡོག་པ་ལ་བཀོད་པ་དང༌། རྒྱལ་པོས་ཤན་པ་དགའ་བྱེད་ལ་བསྒོས་ནས་བསད་དེ་རྒྱལ་པོ་ཡང་འགྱོད་ནས་དེའི་རུས་པ་ལ་མཆོད་རྟེན་བྱས་ཤིང་མཆོད་པར་ཏིང་འཛིན་རྒྱལ་པོ་ལས་གསུངས་པ་བཞིན་ནོ། །གསུམ་པ་ནི།
དེ༷་ལྟར༷་བདག་གཞན་མཉམ་པ་ལ་རང་གི་རྒྱུད༷་ནི༷་གོ༷མས་པར་གྱུར༷་པ༷་ན། སེམས་ཅན་གཞ༷ན་གྱི་སྡུག༷་བསྔལ༷་ཞི༷་བར་བྱེད་པ་ལ་མངོན་པར་དག༷འ་བར་གྱུར་པ༷ས་དེའི་ཐབས་ལའང་དཔེར་ན་པདྨའི་མཚོ༷་རུ༷་སྟེ་པདྨ་སྣ་ཚོགས་པས་བརྒྱན་པའི་མཚོ་ཡིད་དུ་འོང་བ་ལ་ང༷ང་པ༷་རྣམས་དགའ་ཞིང་སྤྲོ་བས་འཇུག་པ་ལྟར༷་དུ་དམྱལ་བ་མན༷ར་མེ༷ད་པ༷ར་ཡ༷ང་གཞན་དོན་དུ་དགའ་ཞིང་སྤྲོ་བས་འཇུག༷་པ༷ར་འགྱུར༷་རོ། །དེ་ལ་ཉན་ཐོས་ཀྱི་རིགས་ཅན་དག་གིས་མནར་མེད་པའི་དམྱལ་བར་འཇུག་དོན་མེད་དེ། རང་ཉིད་ཀྱིས་ཐར་པ་བྱང་ཆུབ་བསྒྲུབ་ན་མྱུར་དུ་ཐོབ་སྟེ་སྡུག་བསྔལ་ཐམས་ཅད་ཞི་བའི་དགའ་བ་ཆེན་པོ་ཐོབ་པར་འགྱུར་བས་སོ་ཞེ་ན། 
མཐའ་ཡས་པའི་སེ༷མས་ཅ༷ན་རྣམ༷ས་ནི༷་སྡུག་བསྔལ་མཐའ་དག་ལས་རྣམ་པར་གྲོལ༷་བར་གྱུར་པ༷་ན༷་དག༷འ་བའི༷་ཁྱད་པར་རྒྱ༷་མཚོ༷་ཆེན་པོ་ལྟ་བུར་མཐའ་ཡས་པ་ཐོབ་པར་འགྱུར་བ་གང༷་ཡི༷ན་པ༷་དེ༷་ཉི༷ད་ཀྱིས༷་ནི༷་ཆོ༷ག་མི༷ན་ན༷མ་སྟེ་ཆོག་པ་ཡིན་ལ། རང་ཉིད་གཅིག་པུ་ཐ༷ར་པ༷་ཙམ་ཞིག་འདོ༷ད་པ༷ས་ཅི༷་ཞིག༷་བྱ༷་སྟེ། རོ་བྲལ་བདེ་བས་ཅི་ཞིག་བྱ་ཞེས་པར་འགྲེལ་པ་རྣམས་ལས་གསལ་བས་ན་གཞན་དོན་འགྲུབ་པའི་དགའ་བདེའི་རོ་དང་བྲལ་བས་དགོས་པ་མེད་པར་བསྟན་པ་ཡིན་ཏེ། བསླབ་བཏུས་ལས། རོ་མེད་ཐར་བས་ཅི་ཞིག་བྱ་ཞེས་གསུངས་པ་བཞིན་ནོ། །
དེ༷་ལྟས༷་ཏེ་དེ་ལྟ་བས་ན་རང་འདོད་ཡིད་བྱེད་མེད་པར་གཞ༷ན་སེམས་ཅན་གྱི༷་དོ༷ན་ཁོ་ན་བྱས༷་ཀྱང༷་བདག་གིས་འདི་ལྟར་བྱས་པས་མཆོག་གོ་སྙམ་པའི་རློམ༷་སེ༷མས་དང༷་ནི༷་ངོ༷་མཚ༷ར་དུ་འཛིན་པའང་མེ༷ད་ལ། མཐའ་གཅི༷ག་ཏུ༷་གཞ༷ན་དོ༷ན་ཁོ་ན་སྒྲུབ་པ་ལ༷་དག༷འ་བར་གྱུར་བ༷ས་ན་རང་ལ་ཚེ་འདིའི་ལན་དང་ཕྱི་མའི་རྣམ༷་སྨིན༷་འབྲ༷ས་བུའི༷་རེ༷་བའང༷་མེ༷ད་དོ། །གསུམ་པ་དོན་བསྡུ་བ་ནི། 
བདག་གཞན་མཉམ་པའམ་ཁྱད་པར་མེད་པ་དེ༷་བ༷ས་ན་ཇི༷་ལྟར༷་ཆུང་ངུའམ༷་ཐ༷་ན་ཅུང་ཟད་ཉེས་སོ་ལྟ་བུའི་མི་སྙན་པའི་ཚིག་ཙམ་ལས་ཀྱང༷་ང་ཡིས་མཉེས་སོ་ཞེས་སྔོན་ཆད་བད༷ག་ཉིད་བསྲུང༷་བར་བྱེད་པ༷་དེ༷་བཞིན་དུ་ད་ནི་གཞ༷ན་སེམས་ཅན་ཐམས་ཅད་ལ༷་བསྲུང༷་ཞིང་བསྐྱང་བར་འདོད་པའི་སེ༷མས་ད༷ང་སྙིང༷་རྗེའི༷་སེ༷མས་ནི༷་དེ༷་ལྟར༷་རང་ཉིད་ལ་ཇི་ལྟ་བ་དེ་བཞིན་དུ་གོམས་པར་བྱའོ༷། །གཉིས་པ་བརྗེ་བ་ལ། རྒྱུ་མཚན་བརྗོད་པས་མདོར་བསྟན་པ། དེ་བསྒོམ་ཚུལ་རྒྱས་པར་བཤད་པ་གཉིས་ལས། དང་པོ་ནི། དེ་ལྟར་གཞན་སེམས་ཅན་རྣམས་བདག་ཉིད་དུ་འཛིན་པར་མི་ནུས་ཤིང་མི་འོང་ངོ་སྙམ་ན། 
འོང་སྟེ་འདི་ལྟར་ཡང་དང་ཡང་དུ་གོ༷མས་པ༷་ཡི༷ས་ནི༷་གཞ༷ན་ཕ་མ་དག༷་གི༷་ཕའི་ཁུ་བ༷་དང་མའི་ཁྲག༷་གི༷་ཐིག༷་པ༷་ལ༷་གྲོལ་འཁྲུལ་ལ་སོགས་པའི་གཞིར་གྱུར་པའི་བདག་གི་དངོ༷ས་པོ༷་ཅུང་ཟད་ཙམ་ཡང་མེ༷ད་པ༷ར་གྱུར༷་ཀྱང༷་ནི༷་བད༷ག་གོ༷་ཞེས༷་ནི༷་ཤེ༷ས་ཤིང་འཛིན་པ༷་སྟེ་བདག་མེད་པ་ལ་བདག་གི་ལུས་སམ་བདག་གི་བློ་འབྱུང་བ་ལྟར༷།
དེ༷་བཞི༷ན་ཕ་མའི་ཁུ་ཁྲག་གི་རང་བཞིན་གཞ༷ན་སེམས་ཅན་གྱི་ལུས༷་ལ༷་ཡ༷ང་རིམ་གྱིས་གོམས་པར་བྱས་ནས་བད༷ག་ཅེ༷ས་ཅི༷་ཡི༷་ཕྱིར༷་མི༷་བཟུང༷་སྟེ་བཟུང་བར་ནུས་སོ། །དེ་ལྟར་གོམས་པར་གྱུར་པ་ན་བད༷ག་གི༷་ལུས༷་འདི་ནི༷་གཞ༷ན་སེམས་ཅན་དང༌། གཞན་སེམས་ཅན་ཀྱང་བདག་གི་ལུས་དག༷་ཏུ༷འང༷་བཞ༷ག་པ༷་ལ་དེ༷་ལྟར༷་དཀ༷འ་བ༷་མེ༷ད་དོ། །
དེས་ན་རང་དོན་ཡིད་བྱེད་ཀྱིས་བད༷ག་ཉི༷ད་དམ་རང་གཅེས་པར་བཟུང་བས་འདི་ཕྱིར་སྡུག་བསྔལ་འབྱུང་བའི་སྐྱོན༷་དང་བཅ༷ས་པ་དམ་པ་རྣམས་ཀྱིས་སྨད་པར་བྱ་བ་དང༌། ཕན་པའི་སེམས་ཀྱིས་གཞ༷ན་སེམས་ཅན་དེ་གཅེས་པར་བཟུང་བ་ལ༷་ཡ༷ང་འདི་ཕྱིར་ཕན་བདེ་ཐམས་ཅད་འབྱུང་བའི་ཡོ༷ན་ཏན༷་རྒྱ༷་མཚོ༷ར་ཏེ་རྒྱ་མཚོ་ལྟ་བུ་དང་ལྡན་པ་དམ་པ་རྣམས་ཀྱིས་བསྟོད་ཅིང་བསྔགས་པའི་གནས་ཡིན་པར་ཤེ༷ས་པར་བྱས༷་ན༷ས་བད༷ག་ཏུ་འཛི༷ན་པ་ཡོ༷ངས་སུ༷་དོ༷ར་ཏེ་གཞན་དུ་བྱ་བ༷་དང༷་གཞ༷ན་རྣམས་བདག་ཏུ་བཟུང་སྟེ་དང་དུ་བླང༷་བར་བྱ་བ༷་ལ་ནི༷་འབད་དེ་བསྒོ༷མ་པ༷ར་བྱ་བ༷་དང༌། དེ་ལ་བདག་གཞན་བརྗེ་བ་འདི་ལ་གཞུང་ནས་བཤད་ཚུལ་དང་རྣལ་འབྱོར་པའི་སྒོམ་པའི་ཚུལ་མི་འདྲ་བས། འདི་ལྟར་བདག་གཞན་གྱི་གཅེས་འཛིན་བརྗེ་བ་དང༌། གདགས་གཞི་ལུས་བརྗེ་བ་དང༌། བདེ་སྡུག་བརྗེ་བ་དང༌། དགེ་སྡིག་བརྗེ་བ་དང་བཞི་ཡོད་ཀྱང་གཞུང་འདིར་དང་པོ་གསུམ་ཚིག་གིས་དངོས་སུ་ཟིན་པར་མཛད་དོ། །གཉིས་པ་ལ། བརྗེ་ཚུལ་སྤྱིར་བསྟན་པ་དང༌། གཉེན་པོའི་ཁྱད་པར་བྱེ་བྲག་ཏུ་བསྒོམས་པ་དང༌། བརྗེས་ནས་ཇི་ལྟར་བསྒྲུབ་པ་དང་གསུམ་ལས། དང་པོ་ལ། གཞན་དང་དུ་བླང་བ། བདག་གཅེས་འཛིན་དོར་བ། བདག་གཞན་གཙོ་བོར་བྱས་པའི་སྐྱོན་ཡོན། དེས་ན་ངེས་པར་བརྗེ་དགོས་པར་གདམས་པ་བརྗེ་བ་དངོས་དང་བཞི་ལས། དང་པོ་ནི།
སེམས་ཅན་ཐ་དད་པ་མང་པོ་རྣམས་བདག་གཅིག་ཏུ་ཇི་ལྟར་བཟུང་སྙམ་ན་དཔེ་ཇི༷་ལྟར༷་ན་ལ༷ག་པ༷་ལ༷་སོ༷གས་པ༷་ཡིས་དབྱེ་བར་བྱས་ན་ཐ་དད་པ་མང་པོ་ཡིན་ཡང་དེ་ཐམས་ཅད་ལུས༷་ཀྱི༷་ཡ༷ན་ལ༷ག་ཡི༷ན་པས་དེ་རྣམས་ལ་ལུས་ཞེས་གཅིག་ཏུ་འདོ༷ག་ཅིང་འཛིན་པ་ལྟར༷་དོན་དེ༷་བཞི༷ན་དུ་འགྲོ་བ་ཞེས་བདག་ཏུ་བཟུང་ནས་འགྲོ༷་བའི༷་ཡ༷ན་ལ༷ག་ཏུ༷་ཅི༷་ཡི་ཕྱིར༷་ལུས༷་ཅ༷ན་ལྷ་ཀླུ་མི་སོགས་རིགས་དྲུག་གི་སེམས་ཅན་རྣམ༷ས་མི༷་འདོ༷ད་དེ་འདོ༷ད་དགོས་པར་རིགས་པ་མཚུངས་པས་སོ། །དེ་འདྲའི་བློ་མི་སྐྱེའོ་སྙམ་ན། 
དཔེ་ཇི༷་ལྟར་ན་གྲོལ་འཁྲུལ་གྱི་གཞིར་གྱུར་པའི་བད༷ག་མེ༷ད་པའི་ཕ་མའི་ཁུ་ཁྲག་ཡོངས་སུ་སྨིན་པའི་ལུས༷་འདི༷་ལ༷་བདག་འཛིན་ཡང་ཡང་གོ༷མས་པ༷ས་བདེ་ན་བདག་བདེའོ་ཞེས་དང་སྡུག་ན་བདག་སྡུག་གོ་ཞེས་བད༷ག་གི༷་བློ༷་ངང་གིས་འབྱུང༷་བ་དེ༷་བཞི༷ན་དུ་སེ༷མས་ཅ༷ན་གཞ༷ན་གྱི་ལུས་ལ༷་ཡ༷ང་བདག་ཏུ་འཛིན་པ་ཡང་ཡང་གོ༷མས་པ༷ས་བད༷ག་གོ་སྙམ་པའི་བློ༷་ཅི༷ས་མི༷་སྐྱེ༷་སྟེ་ངེས་པར་སྐྱེ་བར་འགྱུར་རོ། །དེ་ལྟར་གོམས་ན་ཡོན་ཏན་ནམ་ཕན་ཡོན་ཅི་ཡོད་ན། 
དེ༷་ལྟ༷་ན༷་ནི༷་བདག་གིས་གཞ༷ན་སེམས་ཅན་གྱི་དོ༷ན་བྱས༷་ཀྱང༷་བདག་ཉིད་མཆོག་གོ་སྙམ་པའི་ངོ༷་མཚར་དང་མངོན་པར་ཞེན་པའི་རློམ༷་སེམས་མི༷་འབྱུང༷་སྟེ། དཔེར་ན་བད༷ག་ཉི༷ད་ཀྱིས༷་ནི༷་བདག་རང་གི་ཟ༷ས་ཟོས༷་ན༷ས་ལ༷ན་དང་རྣམ་སྨིན་ལ༷་རེ༷་བ༷་མི་འབྱུང༷་བ་བཞི༷ན་ནོ། །
དེ༷་བ༷ས་ཇི༷་ལྟར༷་གནོད་པ་ཆུང༷་ངུ༷་ཐ་ན༷་ཅུང་ཟད་ཉེས་སོ་ཞེས་ཚིག་མི༷་སྙན༷་པ་ལ༷ས་ཀྱང༷་བད༷ག་བསྲུང༷་ཞིང་སྐྱོང་པ༷་དེ༷་བཞི༷ན་དུ་གཞན་འགྲོ༷་བ་སེམས་ཅན་རྣམས་ལ༷་བསྲུང༷་བའི་སེ༷མས་དང༷་དེ་ལྟ་བུའི་སྙིང༷་རྗེའི༷་སེམས་ནི༷་གོ༷མས་པ༷ར་བྱའོ། །
གཞན་ལ་གནོད་པ་ཆུང་ངུ་ནས་བསྲུང་དགོས་པ་དེ༷་བ༷ས་ན་མགོ༷ན་པོ༷་འཕགས་པ་སྤྱན༷་ར༷ས་གཟི༷གས་དབང་ཕྱུག་ཐུག༷ས་རྗེ༷་ཆེ༷ན་པོ༷ས་འགྲོ༷་བ༷་ཡི༷་ཁམས་གསུམ་འཁོ༷ར་བའི་འཇིགས་པ་ཆེན་པོ་དང་ཐ་ན་འཁོར་གྱི་ནང་དུ་བག་ཚ་བ་ཙམ་གྱི༷་འཇི༷གས་པ༷འང་བས༷ལ་བར་བྱ་བའི༷་ཕྱིར༷་དུ་དང་པོ་བྱང་ཆུབ་མཆོག་ཏུ་ཐུགས་བསྐྱེད་པ་ནས་བཟུང་སྟེ་སེམས་ཅན་ཐམས་ཅད་ཀྱི་དོན་དུ་རང༷་གི༷་མཚ༷ན་ཡ༷ང་ཐོས་པ་དང་དྲན་པ་ཙམ་གྱིས་དེ་ལས་སྐྱོབས་ནུས་སུ་སྨོན་ལམ་དང་ཏིང་ངེ་འཛིན་དང་ཡེ་ཤེས་ཀྱི་སྟོབས་ཀྱིས་བྱི༷ན་གྱིས༷་བརླབ༷ས་པར་མཛད་དེ། སྡོང་པོ་བཀོད་པ་ལས། མེ་ཆེན་པོས་བསྲེག་པ་དང༌། ཆུ་ཆེན་པོས་ཁྱེར་བ་ལ་སོགས་པའི་འཇིགས་པ་ཐམས་ཅད་ལ་བདག་གི་མིང་ལན་གསུམ་དྲན་པས་འཇིགས་པ་མེད་པར་གྱུར་ཅིག་ཅེས་པ་ལ་སོགས་པའི་ནང་ཚན། བདག་གི་མིང་ལན་གསུམ་དྲན་པས་འཁོར་གྱི་ནང་དུ་བག་ཚ་བའི་འཇིགས་པ་མེད་པར་གྱུར་ཅིག་ཅེས་གསུངས་སོ། །ཕན་ཡོན་ཆེ་ན་ཡང་བདག་གིས་དེ་འདྲ་དཀའ་འོ་སྙམ་ནས་སྐྲག་པར་མི་བྱ་སྟེ། 
དཀ༷འ་བ་ལ༷ས་ཕྱིར༷་ལྡོག༷་པར་མི༷་བྱ༷་སྟེ༷་གོ༷མས་ན་དེ་ཉིད་སླ་བར་འགྱུར་བའི་ཕྱིར་ཏེ། འདི༷་ལྟར༷་རིམ་གྱིས་གོམས་པར་བྱས་པའི༷་མ༷ཐུ་ཡིས་ནི༷། དང་པོ་མ་གོམས་པའི་དུས་སུ་གཞན་གྱི་སྡུག་བསྔལ་དང་དུ་ལེན་པའི༷་བདག་གཞན་བརྗེ་བ་སོགས་ག༷ང་གི༷་མིང་ཐོ༷ས་པ་ཙམ་གྱིས་འཇི༷གས་པ༷་ཆེན་པོ་སྐྱེ་བར་འགྱུར་བ་ཡ༷ང་ཕྱིས་གོམས་པའི་དུས་སུ་གཞན་དོན་དང་དུ་ལེན་པ་དེ༷་ཉིད༷་མེ༷ད་ན་མི༷་དག༷ར་ཏེ་མི་དག༷འ་བར་འགྱུར༷་བའི་ཕྱིར། དཔེར་ན་དང་པོ་གང་གི་མིང་ཐོས་ན་ཡང་འཇིགས་ཤིང་སྐྲག་པའི་སེམས་ཅན་དེ་དང་རང་འདྲིས་ཤིང་གོམས་པས་དགའ་བར་གྱུར་ན་དེ་ཉིད་མེད་ན་མི་དགའ་བར་འགྱུར་བ་བཞིན་ནོ། །
དེས་ན་གང་ཟག་གང༷་ཞི༷ག་བད༷ག་དང༷་གཞ༷ན་སེམས་ཅན་རྣམ༷ས་ནི༷་སྡུག་བསྔལ་ཐམས་ཅད་ལས་མྱུར་དུ༷་བསྐྱབ༷་པ༷ར་འདོ༷ད་པ༷་དེ༷ས་བད༷ག་དང༷་གཞན་དུ༷་བརྗེ༷་བར་བྱ་བ༷ར་ཉན་ཐོས་ལ་སོགས་ཀྱི་སྤྱོད་ཡུལ་དུ་མི་འགྱུར་བས་གས༷ང་བར་བྱ་བའི༷་དམ༷་པ༷་ཉིད་བསྒོམ་ཞིང་སྤྱད༷་པ༷ར་བྱའོ༷། །གཉིས་པ་ནི།
བད༷ག་གི་ལུས༷་ག༷ང་ལ༷་ཞེན་ཅིང་ཆག༷ས་པ༷་ཡི༷ས་འཇི༷གས་པའི་གན༷ས་ཆུང༷་ངུ་སྦྲང་བུ་དང་ཤ་སྦྲང་ལྟ་བུ་ལ༷འང༷་འཇི༷གས་ཤིང་སྐྲག་པ་སྐྱེ་བ༷་ཡིན་ན་འཇིགས་པའི་གནས་ཆེན་པོ་ལ་ལྟ་སྨོས་ཀྱང་ཅི་དགོས། དེ་ལྟར་ཚེ་འདི་ཕྱིའི་འཇིགས་པ༷་སྣ་ཚོགས་སྐྱེ༷་བའི་གཞིར་གྱུར་པའི་རང་གི་ལུས༷་དེ༷་ལ༷་ཤེས་ལྡན་གྱི་གང་ཟག་སུ༷་ཞིག་དེ་ལ་དགྲ༷་བོ་བཞིན་དུ་བལྟས་ཏེ་སྡང༷་བ༷ར་མི༷་བྱེད་དེ་སྡང་བར་བྱེད་རིགས་ཀྱི་ཆགས་པར་བྱེད་མི་རིགས་སོ། །
རང་གི་ལུས༷་ག༷ང་ཞིག་བཀྲེས༷་པ་དང༷་སྐོམ༷་པ་དང་ཚ་གྲང་ལ་སོ༷གས་པའི་ན༷ད་རྣམས་གསོ༷་བའི་ཐབས་སམ་ཆོ༷་ག༷་བྱེད༷་པར་འདོད་པ༷ས་ཟས་གོས་ལ་སོགས་པའི་ཆེད་དུ་བྱ༷་དང༷་ཉ་དང༷་རི༷་དྭག༷ས་དང་བ་ལང་ལ་སོགས་པ་དག༷་གསོ༷ད་པ༷ར་བྱེད༷་ཅིང༷་ལམ་དུ་སྒུག༷་སྟེ་གཞན་གྱི་ནོར་རྐུ་འཕྲོག་བྱེད༷་པ་དང༌། 
བླུན་པོ་གང༷་ཞིག༷་རང་གི་ཁེ་རྙེད་པ་ཐོ༷བ་པ་དང༷་བཀུར༷་སྟིའམ་རིམ༷་གྲོའི༷་ཕྱིར༷་དཔེར་ན་རྒྱལ་པོ་མ་སྐྱེས་དགྲས་ཕ་དང་བདེ་སྤྱོད་ཀྱི་མ་བསད་པ་ལྟར་ཕ༷་དང༷་མ༷་ཡ༷ང་གསོ༷ད་པར་བྱེད་ཅི༷ང་སངས་རྒྱས་ལ་སོགས་པ་དཀོ༷ན་མཆོག་གསུམ༷་གྱི༷་དཀོ༷ར་རྫས་རྣམས་དངོས་སུ་ཚོང་སོགས་གཡོ་སྒྱུས་བླང་བ་དང་སྐོག་ཏུ་བརྐུས༷་ན༷ས་ལས་ངན་བསགས་ལ་དེ༷ས་ནི༷་ཚེ་ཕྱི་མ་ལ་མན༷ར་མེ༷ད་པའི་དམྱལ་བ་ལ་སོགས་པར་ཤིན་ཏུ་འབར་ཞིང་ཚ་བས་བསྲེག༷་པར་བྱེད་པའི་སྡུག་བསྔལ་བཟོད་པར་དཀའ་བ་མྱོང་བ་འགྱུར༷་ན༷།
བདག་ལེགས་སུ་འདོད་པའི་མཁ༷ས་པ༷་སུ༷་ཞིག༷་འདི་ཕྱིའི་སྡུག་བསྔལ་གྱི་འབྱུང་གནས་ལུས༷་དེ༷་ལ༷་དགའ་བས་འདོ༷ད་པར་བྱེད་ཅིང༷་བརྩེ་བས་བསྲུང༷་ཞིང་སྐྱོང་བ་དང༷་ཟས་གོས་རྒྱན་སོགས་ཀྱིས་མཆོ༷ད་པར་བྱེད༷་དེ་བྱེད་མི་རིགས་ཀྱི་ལུས༷་འདི༷་ལ༷་མཁས་པ་སུ་ཞི༷ག་མ་རུངས་བའི་དགྲ་བོ་བཞི༷ན་དུ༷་ལྟ་བ༷ར་མི་བྱེད༷་བརྙས༷་པར་ཡང་མི༷་བྱེད༷་དེ་བྱེད་དགོས་ཞེས་ལུས་ལ་བདག་ཏུ་འཛིན་པས་གཅེས་པར་ཞེན་པའི་བློ་བཟློག་པའི་ཆེད་དུ་གསུངས་སོ། །གསུམ་པ་ནི།
ཟས་གོས་ལོངས་སྤྱོད་འདི་དག་ག༷ལ་ཏེ༷་གཞན་ལ་བྱིན༷་ན༷་བདག་རང་གི་ཅི༷་ཞིག་ཟ་ཞིང་འཐུང་ཅི་ཞིག་གྱོན་ཅིང་ལོངས་སྤྱོད༷་ཅེ༷ས་བད༷ག་ར༷ང་དོན༷་གཙོ་བོར་སེ༷མས་ཤིང་བསམ་པ༷་ནི་སེར་སྣ་དང་འཇུར་གེགས་ཀྱིས་ཡི་དྭགས་དང་ཤ་ཟ་ལ་སོགས་པར་འབྱུང་པོར་སྐྱེ་བར་འགྱུར་བས་ན་འདྲེ༷་ཡི༷་ཚུལ༷་ལུགས་ངན་པ་ཡིན་ལ་ག༷ལ་ཏེ་རང་གིས་ཁ་ཟས་རྒྱབ་གོས་སོགས་སུ་ལོ༷ངས་སྤྱད༷་པར་བྱས་ན༷་གཞན་སེམས་ཅན་རྣམས་ལ་ཅི༷་ཞིག་སྦྱིན༷་ཞེས༷་གཞ༷ན་དོ༷ན་གཙོ་བོར་སེ༷མས་ཤིང་བསམ་པ༷་ནི་སྦྱིན་པ་བཏང་བས་འདི་ཕྱི་ཀུན་ཏུ་དགའ་བདེ་རྒྱ་ཆེན་པོ་འབྱུང་བར་འགྱུར་བས་ན་སངས་རྒྱས་དང་བྱང་སེམས་སྦྱིན་པ་ལ་གོམས་པ་རྣམས་ཀྱི་ཚུལ་ལྷ༷་ཡི༷་ཆོ༷ས་ལུགས་བཟང་པོ་ཡིན་ཏེ། དཔེར་ན་སྔོན་རྒྱལ་པོ་ཚངས་བྱིན་གྱི་ཡུལ་དུ་ལོ་བཅུ་གཉིས་སུ་ཆར་མ་བབ་པ་ན་རྒྱལ་པོའི་མཛོད་ཀྱིས་འཁོར་འབངས་གསོ་བར་བྱས་ནས་མཐར་རང་ཉིད་ཀྱི་འཚོ་བ་ནས་བྲེ་གང་ཡོད་པའང་རང་རྒྱལ་ཞིག་ལ་ཕུལ་བ་ན་དེའི་རྫུ་འཕྲུལ་གྱིས་ཆར་ཕབ་པས་མུ་གེ་ཞི་བར་བྱས་པ་བཞིན་ནོ། །
བད༷ག་རང་ཉིད་སྡུག་བསྔལ་དང་བྲལ་ནས་བདེ་བའི་ཕྱིར༷་དུ་གཞ༷ན་སེམས་ཅན་ཀྱི་ལུས་དང་ལོངས་སྤྱོད་ལ་གནོ༷ད་པ་བྱས༷་ན་དམྱལ༷་བ་ལ༷་སོ༷གས་པ༷ར་སྡུག་བསྔལ་གྱིས་གདུང༷་བ༷ར་འགྱུར༷་ཞིང༌། གཞན་སེམས་ཅན་རྣམས་སྡུག་བསྔལ་དང་བྲལ་ནས་བདེ་བའི་ཕྱིར༷་བད༷ག་རང་ཉིད་ཀྱི་ལུས་དང་ལོངས་སྤྱོད་ལ༷་གནོད་པ་བྱས༷་ན༷་གནས་སྐབས་མངོན་མཐོ་དང་མཐར་ཐུག་སངས་རྒྱས་ཀྱི་ཕུ༷ན་སུམ༷་ཚོ༷གས་པ༷་ཡི་ཡོན་ཏན་ཐ༷མས་ཅད༷་འཐོ༷བ་པར་འགྱུར་ཏེ། བད༷ག་ཅག་གི་སྟོན་པས་སྔོན་ལུས་དང་ལོངས་སྤྱོད་ཐམས་ཅད་གཞན་ལ་བཏང་ནས་སངས་རྒྱས་པ་བཞིན་ནོ། །
བད༷ག་ཉིད༷་འབའ་ཞིག་གཟུགས་རིགས་འཁོར་འབངས་ལོངས་སྤྱོད་སོགས་གཞན་བས་མཐོ༷་བ༷ར་འདོ༷ད་པ༷་དེ༷ས་ཚེ་ཕྱི་མར་ང༷ན་འགྲོ༷་དང་རིགས་གཟུགས་ང༷ན་པ་དང༷་རྨོངས་ཤིང་གླེན༷་པ་ལ་སོགས་པ༷ར་སྐྱེ་བར་འགྱུར་རོ། རང་ལ་འདོད་པ་དེ་དག་ཉི༷ད་གཞ༷ན་སེམས་ཅན་ལ་སྤོ་བར་བྱས༷་ཏེ་ཕ་རོལ་པོ་མཐོ་བར་འདོད་ན༷་བདེ་འགྲོར༷་ཏེ་ལྷ་དང་མི་ཡི་དབང་པོར་སྐྱེས་ཏེ་བཀུར་སྟི་དང་རིམ་གྲོ༷་ཕུན་སུམ་ཚོགས་པ་ཐོབ༷་པ༷ར་འགྱུར༷་རོ། །
བད༷ག་རང་གི༷་བདེ་བ་བསྒྲུབ་པའི་དོ༷ན་དུ་གཞ༷ན་སེམས་ཅན་བདག་གི་གཡོག་ཏུ་བཀོ༷ལ་ཞིང་སྤྱད་པར་བྱས་ན༷་ཕྱི་མར་བྲན་དང་གཡོག་ལ༷་སོ༷གས་པ༷་བྱེད་པའི་སྡུག་བསྔལ་མྱོང༷་བ༷ར་འགྱུར༷་ཏེ། དཔེར་ན་གྲགས་འཛི༷ན་མས་སྲས་ལོ་དྲུག་ཏུ་མངལ་དུ་བཟུང་བ་ཡང་ཚེ་རབས་སྔ་མ་ཞིག་གིས་ཆུ་བུམ་པ་གང་གཞན་ཞིག་ལ་ཁུར་དུ་བཅུག་པའི་རྣམ་སྨིན་དུ་གསུངས་པ་བཞིན་ནོ། །གཞ༷ན་སེམས་ཅན་གྱི༷་བདེ་བ་བསྒྲུབ་པའི་དོ༷ན་དུ་བད༷ག་རང་ཉིད་སེམས་ཅན་གཞན་གྱི་གཡོག་ཏུ་བཀོལ་ཞིང་སྤྱད༷་པར་བྱས་ན༷་ཕྱི་མ་ལ་རྗེ༷་དཔོ༷ན་ཉི༷ད་ལ་སོ༷གས་པ་འཁོར་གཡོག་ཕུན་སུམ་ཚོགས་པ་དང་ལྡན་པའི་བདེ་སྐྱིད་མྱོང༷་བ༷ར་འགྱུར༷་རོ། །
མདོར་ན་འཇིག་རྟེན༷་ཀུན་གྱི་འདི་དང་ཕྱི་མའི་བདེ༷་བ༷་དང་སྐྱིད་པ་གང་ཇི༷་སྙེད༷་ཡོད་པ༷་དེ༷་ད༷ག་ཀུན༷་ནི། གཞ༷ན་སེམས་ཅན་བདེ༷་བར་འདོ༷ད་པ་ལ༷ས་བྱུང༷་བ་ཡིན་ཞིང༌། འཇི༷ག་རྟེན༷་འདི་ན་འདི་དང་ཕྱི་མའི་སྡུག༷་བསྔལ༷་དང་ཉེས་པ་གང་ཇི༷་སྙེད༷་ཡོད་པ༷་དེ༷་དག་ཀུན་ནི་ར༷ང་འབའ་ཞིག་བདེ་བར་འདོ༷ད་པ་ལ༷ས་བྱུང་བ་ཡིན་ནོ། །
དེ་ཡང་མ༷ང་དུ་རྒྱས༷་པར་བཤ༷ད་ལྟ༷་ཅི༷་ཞི༷ག་དགོ༷ས་ཏེ། མདོར་བསྡུ་ན་བྱིས༷་པ༷་སོ་སོའི་སྐྱེ་བོ་རྣམས་ཀྱིས་རང༷་གི༷་དོན༷་འབའ་ཞིག་ཡིད་ལ་བྱས་ཏེ་ཉིན་མི་དལ་མཚན་མི་གཉིད་པར་རང་དོན་འབའ་ཞིག་བསྒྲུབ་པར་བྱེད༷་ཀྱང་བྱས་པའི་ལས་ལ་གྲུབ་པའི་མཐའ་འདི་ཕྱི་གཉིས་ཕུང་གི་སྡུག་བསྔལ་ཁོ་ན་ལ་ལོངས་སྤྱོད་པ་དང༷༌། ཐུབ༷་པ་རྒྱལ་སྲས་བྱང་ཆུབ་སེམས་དཔའ་སྙིང་རྗེ་ཆེན་པོ་དང་ལྡན་པ་རྣམས་ཀྱིས་རང་དོན་ཡིད་བྱེད་མེད་པའི་སྒོ་ནས་གཞ༷ན་གྱི༷་དོན༷་འབའ་ཞིག་བསྒྲུབ་པར་མཛ༷ད་པ༷་ཡིས་འདི་ཕྱི་གཉིས་སྐྱིད་དོན་གཉིས་ཕུན་སུམ་ཚོགས་པའི་བདེ་བ་ཁོ་ན་ལ་ལོངས་སྤྱོད་པ་འདི༷་གཉི༷ས་ཀྱི༷་ནི༷་ཁྱད༷་པ༷ར་ལྟོས༷་ལ་རང་དོན་མ་བྱེད་པར་གཞན་དོན་ལ་འབད་པར་གྱིས་ཤིག །
བད༷ག་གི་བདེ༷་བ་གཞན་ལ་གཏོང་བ་དང་གཞ༷ན་གྱི༷་སྡུག༷་བསྔལ་བདག་གིར་ལེན་པའི་ཚུལ་གྱིས་དེ༷་ད༷ག་ཡང་ད༷ག་པར་བརྗེ༷་བ༷ར་མ༷་བྱས༷་ན༷་མཐར་ཐུག་ས༷ངས་རྒྱས༷་ཉི༷ད་དུ༷་མི༷་འགྲུབ༷་པ་ལྟ་ཞོག་ཅི༷ང༌། གནས་སྐབས་འཁོ༷ར་བ༷་ན༷་ཡ༷ང་ལྷ་མིའི་བདེ༷་བ༷་ཕུན་ཚོགས་མྱོང་བ་མེ༷ད་དོ། །
བདག་གཞན་བརྗེ་བས་གཞན་དོན་མ་བྱས་ན་འཇི༷ག་རྟེན༷་ཕ༷་རོ༷ལ་ཕྱི་མའི་དོན་མི་འགྲུབ་པ་ཕ༷ར་ཞོ༷ག་གི༷་གནས་སྐབས་སུ་བྲན༷་གཡོ༷ག་གཡོ་སྒྱུ་ཆེ་བས་དཀའ་ཚེགས་མེད་པའི་བདེ་བ་རང་དོན་གཉེར་ནས་རྗེ་དཔོན་གྱི་དོན་དུ་ལ༷ས་མི་བྱེད༷་པ༷་དང༷༌། རྗེ༷་དཔོ༷ན་སེར་སྣ་ཆེ་བས་བྲག་གཡོག་གི་ལས་བྱེད་པའི་དོན་དུ་གླ་གོས་ཀྱིས་རྔ༷ན་པ༷་མི༷་སྟེར༷་བ༷ས་གཉིས་ཀའི་ཚེ༷་འདི༷འི་དོན་རྗེ་དཔོན་གྱི་ལས་དོན་དང་བྲན་གཡོག་གི་གླ་གོས་ཙམ་ཡ༷ང་འགྲུབ༷་པར་མི༷་འགྱུར༷་ཏེ། འདི་བརྗེ་བའི་དཔེར་ཇི་ལྟར་ཡིན་ན། བྲན་གཡོག་གིས་སྙོམ་ལས་ཀྱི་བདེ་བ་དང་རྗེ་དཔོན་གྱིས་གླ་སོགས་མི་དགོས་པའི་བདེ་བ་ཡལ་བར་དོར་ནས་བྲན་གྱིས་དེའི་ལས་སྒྲུབ་པའི་སྡུག་བསྔལ་ད༷ང་རྗེ་དཔོན་གྱིས་དེ་ལ་གླ་རྔན་སྦྱིན་པའི་སྡུག་བསྔལ་དང་དུ་མ་བླང་སྟེ་མ་བརྗེས་ན་ཚེ་འདིའི་དོན་མི་འགྲུབ་པས་ཡིན་ནོ། །
མཐོ༷ང་བ་ཚེ་འདི་དང༷་མ༷་མཐོ༷ང་བ་སྐྱེ་བ་ཕྱི་མ་ལ་བདེ༷་བ་ཐམས་ཅད་འགྲུབ༷་པའི༷་རྒྱུ་བདག་གཞན་བརྗེ་བ་སྤངས་པས་ཕུ༷ན་སུམ༷་ཚོགས་པའི་བདེ༷་སྐྱིད༷་ཐམས་ཅད་ཡོ༷ངས་སུ་བོ༷ར་ཞིང༷་གཞ༷ན་སེམས་ཅན་ལ༷་གནོད་པ་སྣ་ཚོགས་པའི་སྡུག༷་བསྔལ༷་བྱས༷་པའི༷་རྒྱུས༷་བདེ་སྡུག་གི་རྒྱུ་བླང་དོར་ལ་རྨོང༷ས་པ༷ས་མཐོང་བ༷་དང་མ་མཐོང་བའི་སྡུག༷་བསྔལ༷་མི༷་བཟ༷ད་པ་སྣ་ཚོགས་དང་དུ་ལེ༷ན་པའི་སྡུག་བསྔལ་བར་འགྱུར་བའོ། །བཞི་པ་ནི།
འཇི༷ག་རྟེན༷་འཁོར་བ་དག༷་ན༷་གཞན་གྱི་གནོད་པ་ལ་སོགས་པའི་འཚེ༷་བ༷་ག༷ང་ཡོ༷ད་པ་ད༷ང་དགྲ་གདོན་དང་དུག་སྦྲུལ་ལ་སོགས་པའི་འཇི༷གས་པ་ཇི་ཡོད་དང༷༌། སྐྱེ་རྒ་ན་འཆི་ལ་སོགས་པ་འདི་དང་ཕྱི་མའི་སྡུག༷་བསྔལ༷་གང་ཇི༷་སྙེད༷་ཡོ༷ད་པར་གྱུར༷་པ༷་དེ༷་དག་ཀུན༷་གྱི་རྩ་བ་ང་མེད་ལ་ང་བདག་མེད་ལ་བདག་ཏུ༷་འཛི༷ན་པ༷་ལ༷ས་བྱུང༷་བར་གྱུར་པ་ཡིན་ན༷་ཁམས་གསུམ་འཁོར་བའི་སྡུག་བསྔལ་གྱི་རྒྱ་མཚོ་ཆེན་པོ་འདི་ལས་ཐར་དུ་མི་འཇུག་ཅིང་འདི་ཕྱི་ཀུན་ཏུ་ཕུང་བར་བྱེད་པའི་འདྲེ་ཆེ༷ན་པོ་བདག་འཛིན་དེ༷ས་ཀོ༷་བད༷ག་ལ༷་ཅི༷་ཞིག་བྱ་སྟེ་དགོས་པ་ཅི་ཡང་མེད་དོ། །སྲིད་རྩའི་རུ་ཏྲ་སྡེ་གསུམ་ཞེས་པའང་ལུས་ངག་ཡིད་གསུམ་གྱི་བདག་འཛིན་ཡིན་ལ་ཁམས་གསུམ་འཁོར་བའི་འདྲེ་བོ་ཆེ་ཡང་འདི་ཉིད་ཡིན་ལ་འདྲེ་གདོན་ཐམས་ཅད་ཀྱི་འབྱུང་གནས་ཀྱང་ཡིན་ནོ། །
གལ་ཏེ༷་བད༷ག་ཏུ་འཛིན་པ་འདི་ཉིད༷་ཡོ༷ངས་སུ༷་མ༷་བཏ༷ང་ཞིང་མ་སྤངས་ན༷་ཁམས་གསུམ་འཁོར་བའི་སྡུག༷་བསྔལ༷་སྤོང༷་བར་མི༷་ནུས༷་ཏེ༷་ཇི༷་ལྟར༷་མེ༷་ནི༷་མ༷་བཏ༷ང་ཞེས་མ་དོར་ན༷་སྲེག༷་པ༷་སྤོང༷་བ༷ར་མི༷་ནུས༷་པ་བཞི༷ན་ཏེ། ཇི་སྐད་དུ། བདག་ཡོད་ན་ནི་གཞན་དུ་ཤེས། །བདག་གཞན་ཆ་ལས་འཛིན་དང་སྡང༌། །དེ་དག་དང་ནི་འབྲེལ་བ་ལས། །ཉེས་པ་ཐམས་ཅད་འབྱུང་བར་འགྱུར། །ཞེས་པ་བཞིན་ནོ། །
ཚེ་འདི་ཕྱིའི་ཉེས་པ་ཐམས་ཅད་ཀྱི་རྩ་བ་བདག་འཛིན་ཡིན་པ་དེ༷་ལྟས༷་ཏེ་དེ་ལྟ་བས་ན་བད༷ག་རང་ཉིད་ཀྱི་འདི་ཕྱིའི་སྡུག་བསྔལ་གྱི་གནོ༷ད་པ་ཞི༷་བ༷་ཡི་དོན་དང༷་གཞ༷ན་སེམས་ཅན་གྱི༷་འདི་ཕྱིའི་སྡུག༷་བསྔལ༷་མ་ལུས་པ་ཞི༷་བྱའི༷་སྟེ་ཞི་བར་བྱ་བའི་ཕྱིར༷་དུ། བད༷ག་རང་ཉིད༷་གཞ༷ན་སེམས་ཅན་ཐམས་ཅད་ལ༷་བཏ༷ང་བར་བྱ༷་བ་དང༷༌། གཞ༷ན་སེམས་ཅན་རྣམ༷ས་བད༷ག་རང་ཉིད་ཇི་ལྟ་བ་བཞི༷ན་དུ་གཅེས་པར་གཟུ༷ང་བ༷ར་བྱ་བ༷་ལ་འབད་དེ་གོམས་པར་བྱའོ། །
བདག་གཞན་བརྗེས་ནས་དེང་ཕྱིན་ཆད་བད༷ག་ནི༷་གཞ༷ན་སེམས་ཅན་གྱི༷་དབ༷ང་དུ་གྱུར༷་ཟིན་པ་ཡིན་ནོ་ཞེ༷ས་སེམས་སམ་ཡི༷ད་ཁྱོད༷་ཀྱི་ངེ༷ས་པ༷ར་ཤེ༷ས་པར་གྱིས༷་ལ༷་གཞ༷ན་སེ༷མས་ཅ༷ན་དེ་དག་ཀུན༷་གྱི་དོ༷ན་མ༷་གཏོ༷གས་བ༷ར་ད༷་ནི༷་ཁྱོད༷་ཀྱི༷ས་སྔོན་བཞིན་དུ་རང་དོན་གཞ༷ན་ཅི་ཡང་མི༷་བས༷མ་པར་གཞན་དོན་ཁོ་ན་བསྒྲུབ་དགོས་སོ། །
གཞན་སེམས་ཅན་ཐམས་ཅད་ལ་བཏང་ཟིན་པས་སེམས་ཅན་གཞ༷ན་ལ་དབ༷ང་བའི་མི༷ག་དང་རྣ་བ་རྐང་ལག་ལ་སོ༷གས་པ༷་ཡི༷ས་བལྟ་བ་དང་ཉན་པ་འགྲོ་བ་ལ་སོགས་པའི་སྒོ་ནས་རང༷་གི་དོན༷་སྒྲུབ༷་པ༷ར་རི༷གས་པ་མ༷་ཡི༷ན་ཞི༷ང༌། སེམས་ཅན་གཞན་དེའི༷་དོན་དུ་བྱིན་པའི་མི༷ག་དང་ལ༷ག་པ་ལ༷་སོ༷གས་པ༷་ཡི༷ས་སེམས་ཅན་དེ༷་ལ༷་ནམ་ཡང་མིག་སྡང་དང་བརྡུང་བརྡེག་ལ་སོགས་པ་ལོ༷ག་པ༷ར་བྱ་བ༷་ཅི་ཡང་མི༷་རི༷གས་སོ། །
རྒྱུ་མཚན་དེས༷་ན༷་གཞན་སེ༷མས་ཅ༷ན་རྣམས་གཙོ༷ར་བྱ་སྟེ༷་གཙོ་བོར་བྱས་ཏེ་བད༷ག་གི༷་ལུས་ལ༷་བདེ་བའི་ལོངས་སྤྱོད་ཟས་གོས་རྒྱན་ལ་སོགས་པ་ཅི༷་དང་ཅི་ཡོད་པ་མཐོ༷ང་བ༷་རང་གིས་རང་ལ་དེ༷་དང༷་དེ༷་ནི༷་ཕྲོག༷ས་པར་བྱས་ན༷ས་ཀྱང༷་སེམས་ཅན་གཞ༷ན་ཟས་གོས་སོགས་མེད་པ་དེ་དང་དེ་དག༷་རྣམས་ལ༷་ནི་བྱིན་ནས་ཕ༷ན་འདོགས་པ༷ར་སྤྱོད་ཅིག་ཅེས་བྲེ་གང་གཏོང་བ་ལ་ཞུམ་པའི་བློ་སྐྱེས་ན་ཁལ་གཅིག་གཏོང་བའི་དཔའ་གདེང་བསྐྱེད་ཅེས་པ་དང༌། ལྟོ་ཁ་ནས་བྲུས་ལ་སྦྱིན་པར་ཐོང་ཞེས་པ་ལྟར་བྱ་ཞིང་ཟས་གོས་སོགས་ལ་ཆགས་ཤིང་ཞེན་པ་ཐོག་བརྫིས་བྱས་ནས་གཏོང་དགོས་གསུངས། གཉིས་པ་གཉེན་པོའི་ཁྱད་པར་བྱེ་བྲག་ཏུ་བསྒོམ་པ་ལ། མདོར་བསྟན་པ་དང༌། རྒྱས་པར་བཤད་པ་གཉིས་ལས། དང་པོ་ནི།
གཞན་སེམས་ཅན་རང་ལས་དམ༷ན་པ་དང་སོ༷གས་སྒྲས་མཉམ་པ་དང་མཐོ་བ་གསུམ་བད༷ག་ཏུ་བྱས༷་པ༷་ད༷ང་གཞ༷ན་གསུམ་པོ་དེ་ཉི༷ད་དུ༷་ནི༷་བད༷ག་བྱས༷་ན༷ས་ཏེ་ཕན་ཚུན་གོ་ས་བརྗེས་ནས་གང་བསྒོམ་ཞིང་བསམ་པ་དེ་ལས་རྣ༷མ་པར་རྟོག༷་པ་གཞན་མེ༷ད་པའི༷་སེ༷མས་ཀྱིས༷་སུ༷་དམན་པ་ལ་བརྗེས་ནས་ཕྲག༷་དོག༷་དང༌། མཉམ་པ་ལ་བརྗེས་ནས་འགྲན༷་སེམས་དང༷༌། ལྷག་པ་ལ་བརྗེས་ནས་ང༷་རྒྱལ༷་བསྒོམ༷་པར་བྱའོ། །གཉིས་པ་ལ་དམན་པ་ལ་བརྗེས་ནས་ཕྲག་དོག་བསྒོམ་པ། མཉམ་པ་ལ་བརྗེས་ནས་འགྲན་སེམས་བསྒོམ་ཚུལ། ལྷག་པ་ལ་བརྗེས་ནས་ང་རྒྱལ་བསྒོམ་ཚུལ་དང་གསུམ་ལས། དང་པོ་ནི།
སྐབས་འདི་གསུམ་དུ་འདི་ནི་ཞེས་པ་ཐམས་ཅད་བདག་ཉིད་དམན་སོགས་གཞན་དུ་བཟུང་བ་དང༌། བདག་ཅེས་པ་ཐམས་ཅད་དམན་སོགས་གཞན་བདག་ཏུ་བྱས་པ་ལ་གོ་བར་བྱ་ལ། རིམ་པ་ལྟར་ང་རྒྱལ་དང༌། འགྲན་སེམས་དང་ཕྲག་དོག་གི་གཉེན་པོ་བྱེད་དགོས་ཏེ་འདི་གསུམ་རང་རྒྱུད་ལ་ཡོན་ཏན་ཅུང་ཟད་ཙམ་རེ་སྐྱེས་པའི་རྗེས་སུ་འབྲང་བས་དགེ་བའི་རྒབ་འདྲེ་ལྟ་བུ་ཡིན་པས་གཉེན་པོ་བསྟེན་པ་གལ་ཆེ་གསུངས། འཇིག་རྟེན་ཆོས་བརྒྱད་ལས་བསྐུར་སྟི་དང་རྙེད་པ་དང་བསྟོད་པ་དང་བདེ་བ་བཞིས་ང་རྒྱལ་བས་ཁྱད་གསོད་དང་བརྙས་བཅོས་སོགས་བྱེད་པའི་ཡུལ་སྤྲང་པོ་ཐ་ཆད་ལྟ་བུ་དམན་པ་དང་རང་གོས་བརྗེས་ཏེ་བདག་ཉིད་དམན་པ་དེ་ཡིན་པ་དང༌། དམན་པ་དེ་བདག་རང་ཉིད་ཡིན་པར་མོས་ཤིང་བརྗེས་ནས་ཕྲག་དོག་འདི་ལྟར་བསྒོམ་པར་བྱ་སྟེ། བདག་གཞན་དུ་བཟུང་བའི་གང་ཟག་འདི༷་ནི༷་ཡོན་ཏན་དང་ལྡན་པར་མཐོང་ནས་ཀུན་གྱིས་བཀུར༷་བར་བྱས༷་པས་སྐྱིད་དགའ་མྱོང་བ་ཡིན་ལ་བད༷ག་ལ་ནི༷་མི༷ན་པ་སྟེ་བདག་དམན་པར་མཐོང་ནས་བརྙས་བཅོས་བྱེད་པས་སྐྱིད་དགའ་མེད་པ་དང༌། འདི༷་ནི་ཟས་གོས་ནོར་ལོངས་སྤྱོད་མང་པོ་རྙེད་པ་བཞི༷ན་དུ་བད༷ག་གི༷ས་ནི་ཟས་གོས་ཙམ་ཡང་མ༷་རྙེད༷་སྟེ་བདག་དམན་པར་མཐོང་ནས་བརྙས་བཅོས་བྱེད་པས་སྐྱིད་དགའ་མེད་པ་དང༌། འདི༷་ནི༷་ཟས་གོས་ནོར་ལོངས་སྤྱོད་མང་པོ་རྙེད་པ་བཞི༷ན་དུ་བད༷ག་གི༷ས་ནི་ཟས་གོས་ཙམ་ཡང་མ༷་རྙེད༷་ཅི༷ང༌། འདི༷་ལ་ནི༷་མཁས་སོ་བཙུན་ནོ་ཞེས་སོགས་བསྟོད༷་པར་བྱས༷་ལ་བད༷ག་ལ༷་ནི་བླུན་པོའོ་ཞེས་སོགས་ཀྱིས་སྨོད༷་པར་བྱེད་དེ། འདི༷་ནི་འབྱོར་པ་རྒྱས་པ་ལ་སོགས་པའི་བདེ༷་བ་ཕུན་སུམ་ཚོགས་པ་དང་ལྡན་གྱི། བད༷ག་ནི་དབུལ་བ་ལ་སོགས་པས་སེམས་ཁུར་ལུས་གཅོང་ཚ་གྲང་ལ་སོགས་པའི་སྡུག༷་བསྔལ༷་ལ༷། 
བད༷ག་ནི༷་རྩ་འཐུ་ཤིང་འབྲེག་ལ་སོགས་པ་གཡོག་གི་ལ༷ས་རྣམ༷ས་བྱེ༷ད་པ༷་ད༷ང༌། འདི༷་ནི༷་ལས་ཅི་ཡང་བྱེད་མི་དགོས་པར་བདེ༷་བ༷་ཉི༷ད་དུ་གན༷ས་ཞེས་ཕྲག་དོག་བྱ་སྟེ་འདི་ཡང་རང་གི་བྲན་དང་ཁྱད་པར་རྟ་ཁལ་ལ་ཞོན་ལ་སོགས་སྡུག་བསྔལ་རྒྱ་ཆེན་པོ་གཏད་ནས་དེ་ལ་སྡུག་བསྔལ་ཡོད་པར་མི་ཤེས་པར་རང་བདེ་བར་གནས་པར་མ་ཟད་ད་དུང་ཁོང་ཁྲོ་ཞིང་བརྡེག་བརྡུང་སོགས་བྱེད་ཚེ་དེ་དང་བརྗེས་ནས་དེའི་སྡུག་བསྔལ་རང་ཐོག་ཏུ་བླངས་ནས་བསྒོམས་ན་དེའི་སྡུག་བསྔལ་ཤེས་ནས་དེ་ལ་སྙིང་རྗེ་སྐྱེ་ཞིང་རང་ཉིད་ཀྱིས་གནོད་པ་མི་བྱེད་པར་འོང་གསུངས། འདི༷་ནི༷་འཇི༷ག་རྟེན༷་པ་ལ༷་རིགས་མཐོ་ཞིང་འཁོར་དང་ལོངས་སྤྱོད་སོགས་ཆེ་བའི་ཡོན་ཏན་དང་ལྡན་པར་གྲགས་པ་དང༷༌། བདག་རིགས་སོགས་དམ༷ན་པས་ཡོ༷ན་ཏ༷ན་མེ༷ད་པ༷ར་གྲག༷ས་ནའང༌།
བད༷ག་ལ༷་ཡོ༷ན་ཏན༷་མེ༷ད་པ༷ས་ཁྱེད་ང་རྒྱལ་ཅི༷་ཞི༷ག་བྱ༷་སྟེ་བྱ་རྒྱུ་ཅི་ཞིག་ཡོད་དེ། ཡོན་ཏན་ཡོད་མེད་ཀྱི་མཆོག་དམན་དེ་ཡང་ཕན་ཚུན་ལྟོས་ནས་བཞག་པ་ཡིན་པས་མཐའ་གཅིག་ཏུ་མ་ངེས་ཏེ་དམན་པ་བད༷ག་འདྲ་ཀུན༷་ཀྱང་ལྟོས་ས་ལ་ལྟོས་ན་ཡོ༷ན་ཏ༷ན་དང་ལྡན༷་པ་ཉི༷ད་ཡིན་ཏེ། འདི་ལྟར་ཤིན་ཏུ་ཆེ་བའི་ཡོན་ཏན་གང༷་བ༷ས་འདི་ཉིད་ཁོ་རང་ཡང་དམ༷ན་པར་འགྱུར་བ་ད༷་ཡོ༷ད་ཅི༷ང༌། ཤིན་ཏུ་དམན་པ་རྒས་ཤིང་འཁོག་པ་ཞ་ལོང་སོགས་ཤིན་ཏུ་ངན་པ་ག༷ང་བ༷ས་བད༷ག་ཉིད་ཀྱང་མཆོ༷ག་ཏུ་འགྱུར་བའི་སྐབས་དེ༷་ཡ༷ང་ཡོ༷ད་དེ། རྐང་པས་འགྲོ་ཞིང་མིག་གིས་མཐོང་བ་དང་ན་ཚོད་ཀྱང་དེ་ཙམ་མིན་པ་ལ་སོགས་པའི་ཡོན་ཏན་ཅི་རིགས་ཀྱང་ཡོད་པའི་ཕྱིར་རོ། །ཞེས་སམ། ཡོན་ཏན་མེད་པས་ཅི་ཞིག་བྱ་སྟེ། མི་འདོད་པས་བདག་ཀུན་ཀྱང་སྦྱང་བའི་ཡོན་ཏན་དང་ལྡན་པར་བྱ་ཞིང་རང་བཞིན་རྣམ་དག་དེ་བཞིན་གཤེགས་པའི་སྙིང་པོའི་ཡོན་ཏན་དང་ལྡན་པའི་ཕྱིར་ཡོན་ཏན་མེད་པ་ཡང་མ་ཡིན་ནོ། །ཞེས་སོ། །
ཁྱོད་ཚུལ༷་ཁྲིམ༷ས་དང་ལྟ༷་བ༷་རྒུད༷་པ་དང་ལོངས་སྤྱོད་དབུལ་བ་སོ༷གས་ཀྱིས་བརྙས་སོ་ཞེ་ན། དེ་དག་ནི༷་བདག་རང་ཉིད་མི་ངན་ཞིང་ཐབས་སྡུག་པ་ཁོ་ནས་མ་ཡིན་གྱི་ཉོ༷ན་མོ༷ངས་པ་འདོད་ཆགས་དང་གཏི་མུག་དང་སེར་སྣ་ལ་སོགས་པ་ཆེ་བའི་སྟོབ༷ས་ཀྱིས༷་བད༷ག་ལ་རང་དབ༷ང་ཡོད་པ་མི༷ན་ནོ། །དེས་ན་ཁྱོད་བྱང་ཆུབ་སེམས་དཔའི་ཡོན་ཏན་དང་ལྡན་པ་ཞིག་ངེས་པར་ཡིན་ན་ཅི༷་ནུས༷་སུ་བད༷ག་ནི༷་ཚུལ་ཁྲིམས་དང་ལྟ་བ་ལོངས་སྤྱོད་རྒུད་པ་ལས་ཁྱོད་ཀྱིས་གསོ༷་བར་བྱ་དགོ༷ས་ཏེ༷་གལ་ཏེ་ཚུལ་ཁྲིམས་དང་ལྟ་བ་རྣམ་པར་དག་ཅིང་ལོངས་སྤྱོད་ཆེན་པོ་དང་ལྡན་པར་བྱས་ཏེ་གསོ་ཞིང་ཕན་ཆེན་པོ་བཏགས་ན་དཔེར་ན་ཡི་གེ་སློབ་པའི་སློབ་བུས་སློབ་དཔོན་གྱིས་བརྡུང་བརྡེག་ལ་སོགས་པའི་གནོད་པ་དང་དུ་ལེན་དགོས་པ་བཞིན་ཁྱོད་ཀྱིས་ཚིག་ངན་དང་བརྡུང་བརྡེག་ལ་སོགས་པའི་གནོ༷ད་པ༷འང༷་བད༷ག་གི༷ས་དང༷་དུ༷་བླང༷་བར་བྱ་དགོས་མོ༷ད། 
འོ༷ན་ཏེ༷་བད༷ག་བྱང་སེམས་འདི༷འི་གསོ༷་བྱ༷་མི༷ན་ཏེ་འདིས་བདག་ལ་ཟས་སྐོམ་ཕྲན་བུ་ཙམ་བྱིན་ནས་གསོ་བར་མི་བྱེད་ན་ཅི༷་ཡི་ཕྱིར༷་ཁྱོད་ཉིད་བཟང་བར་རློམ་ཞིང་བདག་ངན་པར་བལྟས་ཏེ་བད༷ག་ཅ༷ག་ལ༷་བརྙས༷་པ༷་བྱེད༷་དེ་བྱེད་དོན་མེད་དེ། ཁྱོད་ལ་ཡོན་ཏན་ཞིག་ཡོད་སྲིད་ནའང་བདག་གསོ་ཞིང་ཕན་འདོགས་པའི་ནུས་པ་མེད་ན་བད༷ག་ལ༷་ཕ་རོལ་པོ་དེ༷་ཡི༷་ཡོ༷ན་ཏ༷ན་གྱིས༷་ཅི༷་ཞིག་བྱ༷་སྟེ་དགོས་པ་ཅི་ཡང་མེད་དོ། །གལ་ཏེ་བྱང་སེམས་འདི༷་བད༷ག་ཉིད་ཡོ༷ན་ཏ༷ན་ཅ༷ན་ཞིག་ངེས་པར་ཡིན་ན། 
བདག་དང་བདག་འདྲ་བ་ལས་ངན་པའི་དབང་གིས་ང༷ན་འགྲོ༷་དམྱལ་བ་ལ་སོགས་པ་གཅན་གཟན་གདུག༷་པའི༷་ཁ༷ར་གན༷ས་པ༷་ལྟ་བུའི་འགྲོ༷་བ་རྣམས་ལ༷་སྙིང༷་རྗེ་མེ༷ད་པའི་སྐྱོན་གྱིས་སྡུག་བསྔལ་བྲལ་འདོད་དང་ཕན་འདོད་ཀྱི་བསམ་པ་བཟང་པོ་ཅི་ཡང་མེད་པས་ཤིན་ཏུ་སྐྱོན་ཅན་ཡིན་པ་ལ་ཡིན་པར་ཁས་མི་ལེན་པར་མ་ཟད་འདི༷་ཁོ་རང་ཕྱིར༷་ལ༷་ཡོན་ཏན་མེད་བཞིན་དུ་ཡོ༷ན་ཏ༷ན་ཅན་དུ་རློམ༷ས་པ་ཡི༷ས་མཁ༷ས་པ༷་བྱང་ཆུབ་སེམས་དཔའ་སྙིང་རྗེས་གཞན་དོན་ཁུར་ཁྱེར་གྱི་ཡོན་ཏན་དང་ལྡན་པ་དག༷་ལ༷་ཡང་བསྔོ༷་ཞིང་ང་རྒྱལ་བར༷་བྱེད་འདོ༷ད་དེ་ཤིན་ཏུ་བྱེད་མི་རིགས་པ་ཁོ་ནའོ། །དེ་ལྟར་གཙོ་བོ་ང་རྒྱལ་གྱི་གཉེན་པོ་ཕྲག་དོག་བསྒོམ་པས་དམན་པ་དེ་ལ་ཡོན་ཏན་ཡོད་པ་དང་བཀུར་སྟི་སོགས་མེད་པས་སྡུག་བསྔལ་ཡོད་པའང་ཤེས་ཤིང་ང་རྒྱལ་དང་ཁྱད་གསོད་ལ་སོགས་པའི་རང་སྐྱོན་ངོས་ཟིན་ཏེ་དམན་པ་ལ་ང་རྒྱལ་དང་ཁྱད་གསོད་ལ་སོགས་པ་བྱས་པས་དེའི་སེམས་ལ་མི་འབབ་པར་ཤེས་ནས་དེ་དག་མི་བྱེད་པར་བཀུར་སྟི་བྱ་ཞིང་རྙེད་པ་བགོ་བ་སོགས་སྦྱོར་བ་ལག་ལེན་གྱི་སྒོ་ནས་དངོས་སུ་ཕན་འདོགས་པར་བྱེད་པ་ལའང་འབད་དགོས་སོ། །གཞུང་འདིར་བསྟན་ཕལ་ཆེར་ལག་ལེན་དུ་སྦྱོར་བར་གསུངས་པ་ཡིན་ནོ། །གཉིས་པ་ནི།
རང་ཉིད་ཆོས་དང་འཇིག་རྟེན་གང་ལ་འགྲན་པའི་ཡུལ་གང་ཟག་བད༷ག་དང༷་མཉ༷མ་པའམ་འདྲ་བ་ལས་ཅུང་ཟད་ལྷག་པ་ལ༷་ལྟོས༷་ཏེ་དེ་དང་རང་ཕན་ཚུན་བརྗེས་ན༷ས་ནི༷་རྙེད་བཀུར་སོགས་གང༷་གི༷ས་ཕ་རོལ་པོ་ལས་བདག་ར༷ང་ཉི༷ད་ལྷག༷་བྱའི༷་སྟེ་ལྷག་པར་བྱ་བའི་ཕྱིར༷་དུ་བད༷ག་རང་གིས་ལོངས་སྤྱོད་རྙེད༷་པ་དང༷་གཞ༷ན་གྱིས་བཀུར༷་སྟི༷་བྱེད་པར་ནི་ཐ་ན་འཐབ་མོ་དང་རྩོ༷ད་པ༷་ཡི༷ས་ཀྱང༷་འདི་ལས་འཕྲོག་ནས་ངེ༷ས་པ༷ར་བསྒྲུབ༷་པར་བྱའོ། །
ཅི༷་ན༷ས་ཀྱང་བད༷ག་གི༷་ཆོས་འཇིག་རྟེན་གྱི་ཡོ༷ན་ཏ༷ན་ནི༷་འཇི༷ག་རྟེན༷་ཀུན༷་ལ༷་གྲགས་ཤིང་གས༷ལ་བ༷་དང༷༌། གཞ༷ན་ཡང་འདི༷་ཡི༷་ཆོས་འཇིག་རྟེན་གྱི་ཡོ༷ན་ཏན༷་ག༷ང་ཡོད་པ་ནི་གང་ཟག་སུས༷་ཀྱང༷་མཐོང་ཞིང་ཐོ༷ས་བ༷ར་མི༷་འགྱུར༷་བར་གསལ་བར་བྱའོ། །
བདག་རང་གི༷་སྐྱོན༷་གང་ཡོད་ཡ༷ང་གཞན་གྱི་མཐོང་ཐོས་སུ་མི་འགྱུར་བར་སྦ༷་ཞིང་གསང་བར་བྱ༷་ཞིང༷་འདི་ལ་སྐྱོན་གང་ཡོད་གཞན་ཀུན་ལ་གསལ་ཞིང་གྲགས་པར་གྱུར་ཏེ། བད༷ག་ནི༷་སྐྱོན་མེད་པ་མཐོང་ནས་སྐྱེ་བོ་མང་པོས་མཆོ༷ད་པར་འགྱུར༷ཞིང་འདི༷་ཉིད་ལ༷་སྐྱོན་ཅན་དུ་མཐོང་ནས་མཆོད་པར་འགྱུར་བ་མི༷ན་པ་དང༌། བད༷ག་དེ༷ང་ནས་རྙེད༷་པ༷་ལེ༷གས་པར་རྙེད༷་ཅི༷ང་འདི་ཡིས་མི་རྙེད་པ་དང་བད༷ག་ནི༷་ཀུན་གྱིས་བཀུར༷་བ་འགྱུར༷་ཞིང་འདི༷་ལ༷་མི༷ན་པ་དང། 
འདི༷་ཡི་ནི་སྡོམ་པ་འཆལ་བ་ལ་སོགས་པའི་ཆོས་འཇིག་རྟེན་གྱི་བྱ་བ་མ་རུངས་པ་བྱས༷་པས་སྡུག་བསྔལ་བར་གྱུར་པ༷་ལ༷་ཡུན་རིང༷་དུ་བད༷ག་ནི་དག༷འ་བ༷ས་བལྟ༷་བར་བྱ་ཞིང་འདི་ལ་འགྲོ༷་བ་ཀུན༷་གྱིས༷་ཁྲེལ་ཏེ་གཞ༷ད་གད༷་བྱེད་པ་དང་ཕ༷ན་ཚུན་མང་པོར་འདུས་ཏེ་སྨོད༷་པ༷་དང་ངན་མཚང་འབྲུ་བ་ད༷ག་ཏུ་བྱའོ༷། །དེ་ལྟར་འགྲན་སེམས་ཀྱི་གཉེན་པོར་འགྲན་སེམས་བསྒོམ་པས་རང་གིས་སྔར་གཞན་ལ་འགྲན་སེམས་བྱས་པའི་རང་སྐྱོན་ངོས་ཟིན་ནས་འགྲན་སེམས་མ་རུངས་པ་དེ་ཕྱིན་ཆད་མི་བྱེད་པར་མ་ཟད་དེ་ལ་རྙེད་བཀུར་སོགས་ཀྱིས་ཕན་པ་ཅི་འགྲུབ་བྱེད་དགོས་གསུངས། གསུམ་པ་ནི།
རང་ལ་ང་རྒྱལ་དང་ཁྱད་གསོད་སོགས་བྱེད་པའི་ལྷག་པ་དང་བརྗེས་ནས་ཉོ༷ན་མོངས་ཏེ་དམན་པ་འདི༷་ཡ༷ང་བད༷ག་དང༷་ནི༷་ལྷན༷་གཅི༷ག་ཏུ༷་ནི༷་འགྲན༷་པར་བྱེད་དོ་ཞེས༷་གྲག༷་མོད་ཀྱི། འོན་ཀྱང་དམན་པ་འདི༷་དང་བད༷ག་གཉིས་ཐོ༷ས་པ་མང་བ་དང༷་ཤེ༷ས་ར༷བ་བ༷མ་སྟེ་ཤེས་རབ་ཆེ་བའམ་གཟུ༷གས་བཟང་བ་དང་རི༷གས་མཐོ་བ་དང་ནོ༷ར་གྱི༷ས་ཏེ་དཔལ་འབྱོར་ལོངས་སྤྱོད་ཆེ་བ་གང་གི༷ས་མཉ༷མ་མ༷མ་ཅི༷་སྟེ་གནས་ས་ལྟ་བུ་ནམ་ཡང་མི་མཉམ་མོ། །
དེ༷་ལྟར༷་ཐོས་པ་མང་བ་ལ་སོགས་པ་འཇིག་རྟེན་ཀུན༷་ལ་སྙན་པར་གྲག༷ས་པ༷་ཡི༷་བད༷ག་གི༷་ཡོ༷ན་ཏ༷ན་དམན་པ་འདི་ལས་ཁྱད་པར་དུ་འཕགས་ཤིང་ལྷག་པར་གསལ་བར་ཐོ༷ས་ན༷ས་ནི༷་ལུས་བ༷་སྤུ་ལྡང༷་ཞིང་ཡིད་དག༷འ་བ༷་རྒྱ་ཆེན་པོ་སྐྱེ༷་བར་འགྱུར་བའི༷་བདེ༷་སྐྱིད༷་ལ༷་ནི༷་ཡོ༷ངས་སུ༷་སྤྱོད་ཅིག་ཅེས་སྤྱོད་པ་པོ་གཞན་སེམས་ཅན་ནམ་རང་ཡིན་ཀྱང་རུང་ངོ། །
འབད་དེ་བཀག་ཀྱང་མ་ཁེགས་པར་ཅི༷་སྟེ༷་འདི༷་ལ༷་རྙེད༷་པ་སོགས་ཡོ༷ད་པར་གྱུར་ཀྱང༷་ག༷ལ་ཏེ༷་ང་རྒྱལ་མི་བྱེད་པར་གུས་པས་ང༷་ཡི༷་བཀའ་བཞིན་བསྒྲུབ་པའི་ལ༷ས་བྱེ༷ད་ན༷་དེའི་རྔན་པ་དམན་པ་འདི༷་ལ༷་འཚོ༷་བ༷་ལྟོ་འགྲང་ལྷག་སྐྱོབ་ཀྱི་ཟས་གོས་ཙ༷མ་ཞིག་བྱི༷ན་ན༷ས་བད༷ག་གི༷་སྟོབ༷ས་ཀྱི༷ས་རྙེད་པ་ལྷག་མ་དེ༷་རྣམས་མ་ལུས་པར་བཙན་ཐབས་སུ་འཕྲོག་ནས་བླང༷་བར་བྱའོ༷། །
དམན་པ་འདི༷་ནི༷་བདེ༷་བའི་ཁྱད་པར་རྣམས་ལ༷ས་ཉམ༷ས་པར་བྱ་ཞིང༷་དེ་ཙམ་དུ་མ་ཟད་བད༷ག་གི༷ས་དམན་པ་འདི་སྡུག་བསྔལ་སྣ་ཚོགས་ཀྱི་གནོ༷ད་པ་དང༷་རྟག༷་ཏུ་སྦྱར༷་བ་བྱའོ༷། །འདི་ལ་དེ་ཙམ་དུ་སྡང་བ་ཅི་ཞེ་ན། འདི༷་ཡི༷ས་ལན་བརྒྱ་ཕྲག༷་མང་པོ་ཐ༷མས་ཅ༷ད་དུ་༷་འཁོ༷ར་བ༷ར་འཁོར་བའི་ཚེ་བད༷ག་ལ༷་གནོ༷ད་པ༷་སྣ་ཚོགས་བྱ༷ས་པས་སོ། །ཡང་ན་བདག་གཅེས་འཛིན་གྱི་བློ་ཅན་འདི་ནི་བདེ་བ་ལས་ཉམས་པར་བྱ་ཞིང་བདག་གིས་གནོད་པ་དང་རྟག་ཏུ་སྦྱར་བར་བྱ་སྟེ་གཅེས་འཛིན་འདི་ཡིས་སྐྱེ་བ་བརྒྱ་ཕྲག་ཐམས་ཅད་དུ་འཁོར་བའི་གནས་སུ་བདག་ལ་དམྱལ་བ་ལ་སོགས་པའི་གནོད་པ་ཆེན་པོ་བྱས་ཞེས་ང་རྒྱལ་དང་མ་བྲལ་བའི་ཉེས་པ་བསྟན་ཏོ། །དེ་ལྟར་གཙོ་བོར་ཕྲག་དོག་གི་གཉེན་པོ་ང་རྒྱལ་བསྒོམ་པ་ལ་རང་ལས་ལྷག་པ་ཞིག་གིས་རང་ལ་བརྙས་བཅོས་སོགས་གནོད་པ་དང་ང་རྒྱལ་བྱེད་ཚེ་འདིས་བདག་ལ་ང་རྒྱལ་དང་གནོད་པ་ཅིའི་ཕྱིར་བྱེད་བསམ་ནས་དེ་ལ་ཕྲག་དོག་བྱེད་ཚེ་དེ་དང་བརྗེས་ནས་ང་རྒྱལ་བསྒོམ་པ་ལ་བསྟེན་ནས་རང་ཉིད་མཐོ་སར་སླེབ་ན་ང་རྒྱལ་དང་ཁྱད་གསོད་གཞན་ལ་བྱེད་དམ་མི་བྱེད་སྙམ་ན་ད་ལྟ་རང་གིས་རང་ལས་དམན་པ་རྣམས་ལ་ང་རྒྱལ་དང་བརྙས་བཅོས་ཁྱད་གསོད་བྱེད་ཚུལ་འདི་ལ་བརྟགས་ན་འདི་ལ་ཁག་མེད་པར་འདུག་བསམ་ནས་དེའི་བྱ་བ་རང་གིས་སྒྲུབ་ཅིང་རྙེད་བཀུར་གྱིས་མགུ་བར་བྱས་ཏེ་འགྲན་སེམས་མེད་པར་བྱ་དགོས་སོ། །འདིར་འཇམ་དབྱངས་ས་པཎ་གྱིས་ཐུབ་པ་དགོངས་གསལ་དུ་རང་དམའ་བའི་གནས་སུ་དགྲ་བོ་བཞག་དགྲའམ་གཞན་མཐོན་པོའི་གནས་སུ་རང་བཞག་ལ། རང་མཐོ་བ་དེ་ལ་དགྲ་དམན་པ་དེས་ཕྲག་དོག་བསྒོམ་དུ་གཞུག །བསྒོམ་དེ་ཚར་བ་ན་འདི་ལྟ་བུའི་བསྒོམ་པའི་འབྲས་བུ་འབྱུང་སྟེ། རང་མཐོན་པོར་བསྒོམ་ཞིང་གཞན་དམའ་བར་བསྒོམ་པ་དེས་རང་ལ་ཕྲག་དོག་བྱས་པར་བསྒོམ་པ་ཙམ་ལ་ཡང༌། འདི་ལྟ་བུའི་སྡུག་བསྔལ་འབྱུང་ན་གཞན་ལ་ཕྲག་དོག་བྱེད་པ་ག་ལ་འཐད་ཅིས་ཕྲག་དོག་རང་ཞིར་འགྱུར་རོ། །དེ་བཞིན་དུ་བདག་དང་མཉམ་པ་ལ་འགྲན་སེམས་བསྒོམ་པ་ལ། མཉམ་པའི་དགྲའི་གནས་སུ་རང་དང༌། རང་གི་གནས་སུ་དགྲ་དེ་བཞག་ལ། དགྲ་དེས་ཕྱོགས་མཐའ་དག་གི་སྒོ་ནས་བདག་ལ་འགྲན་པར་བསྒོམ། བསྒོམ་དེ་གྲོལ་བ་ན་འདི་ལྟ་བུའི་བསམ་པ་འབྱུང་སྟེ། རང་དགྲར་བསྒོམ་ནས་གཞན་གྱིས་གནོད་པ་དང་འགྲན་སེམས་བྱས་པར་བསྒོམ་པ་ལའང་འདི་ལྟ་བུའི་སྡུག་བསྔལ་འབྱུང་ན་གཞན་ལ་གནོད་པ་དང་འགྲན་སེམས་བྱར་ག་ལ་རུང་སྙམ་ནས་འགྲན་སེམས་རང་ཞིར་འགྱུར་རོ། །ང་རྒྱལ་བསྒོམ་པ་ལ། རང་ལས་དམའ་བའི་གནས་སུ་རང་དང༌། རང་གི་གནས་སུ་རང་ལས་དམའ་བ་དེ་བཞག་ལ་གཞན་མཐོ་བ་དེས་རང་དམའ་བ་དེ་ལ་རིགས་དང་ཡོན་ཏན་ལ་སོགས་པའི་སྒོ་ནས་ང་རྒྱལ་བྱེད་དུ་གཞུག །བསྒོམ་དེ་ཚར་བ་ན་བདག་ལ་གཞན་གྱིས་ང་རྒྱལ་བྱས་པ་བསྒོམ་པ་ན། འདི་ལྟ་བུའི་སྡུག་བསྔལ་འབྱུང་ན་དེའི་ཕྱིར་བདག་གིས་གཞན་ལ་ང་རྒྱལ་བྱ་ག་ལ་རུང་སྙམ་དུ་ང་རྒྱལ་ངོ་བོ་ཉིད་ཀྱིས་ཞི་བར་འགྱུར་རོ་ཞེས་གསུངས་སོ། །སེམས་ཀྱི་བསྒོམ་བྱར་འདི་ལེགས་ལ་ལག་ལེན་ལ་སྦྱོར་བྱ་གོང་བཤད་ལྟར་ལེགས། གང་ལྟར་ཡང་ང་རྒྱལ་དང་འགྲན་སེམས་ཕྲག་དོག་རང་ལ་གང་དང་གང་སྐྱེས་ཚེ་དེ་དང་དེའི་གཉེན་པོར་གདམས་ངག་འདི་དག་དྲན་པར་བྱས་ཏེ་སྤོང་བར་བྱེད་དགོས་པས་ཇི་ལྟ་བ་དེ་ན་དེ་ལྟར་བསྒོམ་པས་ཆོག་གསུངས། གསུམ་པ་བརྗེས་ནས་ཇི་ལྟར་བསྒྲུབ་པ་ལ། འཇམ་པོའི་སྒོ་ནས་གདམས་པ་དང༌། རྩུབ་མོའི་སྒོ་ནས་ཚར་བཅད་པ་གཉིས་ལས། དང་པོ་ནི།
འདི་མན་ཆད་བདག་གཞན་གྱི་སྒྲ་རྣམས་རྣལ་མར་བཟུང་སྟེ་བདག་གི་ཡི༷ད་ཁྱོད༷་ཐོག་མ་མེད་པའི་དུས་ནས་ར༷ང་དོ༷ན་འབའ་ཞིག་བྱེད༷་པར་འདོད་ནས་དེ་ཁོ་ན་སྒྲུབ་པ༷་བྱས་པས་བསྐལ༷་བ༷་གྲང༷ས་མེ༷ད་མང་པོ་འད༷ས་ཤིང་དམྱལ་བ་ལ་སོགས་པར་སྡུག་བསྔལ་རྒྱ་ཆེན་པོ་མྱོང་བར་གྱུར༷་ཀྱང༷་སྦྱོར་བ་དོན་མེད་པའི་ང༷ལ་བ༷་ཆེ༷ན་པོ༷་དེ༷་ལྟ་བུ༷ས་ཡིད་ཁྱོད༷་ཀྱིས༷་འབྲས་བུ་ཡུན་རིང་དུ་ཚ་གྲང་ལ་སོགས་པའི་སྡུག༷་བསྔལ༷་ཆེན་པོ་འབ༷འ་ཞིག༷་བསྒྲུབ༷ས་པ་ནི་ཤིན་ཏུ་འགྱོད་པའི་གནས་ཡིན་ནོ། །
རང་དོན་བྱས་པས་འདི་ཕྱིར་སྡུག་བསྔལ་བར་འགྱུར་བ་དེ༷་ལྟར༷་ངེས༷་པ༷ར་སོམས་ལ་ད་ནི་བདག་གཞན་བརྗེ་བའི་སྒོ་ནས་སེམས་ཅན་གཞ༷ན་མང་པོ་ད༷ག་གི༷་དོན༷་ཁོ་ན་བསྒྲུབ་པ་ལ༷་ར༷བ་ཏུ༷་སྤྲོ་བས་འཇུག་པར་གྱིས༷་ད༷ང་གཞན་དོན་བྱས་པས་འདི་ཕྱིར་བདེ་བ་རྒྱ་ཆེན་པོ་འཐོབ་པར་གསུངས་པའི་ཐུབ༷་པ་ཐམས་ཅད་མཁྱེན་པའི༷་བཀ༷འ་ནི༷་ཚད་མ་ཡིན་པས་ནམ་ཡང་མི༷་སླུ་བ༷ས་གཞན་དོན་བྱས་བ་དེ༷་ཡི༷་ཡོ༷ན་ཏ༷ན་ཕྱིས༷་རིམ་གྱིས་འཕགས་ས་ཐོབ་པ་ན་མཐོ༷ང་ཞིང་གསལ་བར་འགྱུར་ལ། 
ག༷ལ་ཏེ༷་ཡིད་ཁྱོད༷་ཀྱི༷ས་སྐྱེ་བ་སྔ༷་མའི་དུས༷་སུ༷་བདག་གཞན་བརྗེ་བའི་ལ༷ས་འདི༷་ཉིད་བྱས༷་པ༷ར་གྱུར༷་ན༷་ནི༷་འབྲས་བུ་ས༷ངས་རྒྱས༷་རྒྱལ་བ་ཤཱཀྱ་ཐུབ་པ་དང་འོད་དཔག་མེད་ལྟ་བུ་སྐུ་མཚན་དཔེ་གསུངས་ཚངས་དབྱངས་ཐུགས་རྣམ་མཁྱེན་ལ་སོགས་པའི་ཡོན་ཏན་ཕུན༷་སུམ༷་ཚོགས་པ་འཇིག་རྟེན་གསུམ་གྱི་མཆོད་གནས་སུ་གྱུར་པའི་བདེ༷་བ་དེ་མི༷ན་པ༷་ད་ལྟའི་འཁོར་བའི་གནས་འདིར་ཉོན་མོངས་པའི་གཞན་དབང་དུ་གྱུར་ཏེ་ཚེ་འདིའི་སྡུག་བསྔལ་དང་ཕྱི་མ་ངན་སོང་དུ་མི་སྐྱེ་བའི་ངེས་པ་མེད་པས་འདི་ཕྱི་གཉིས་སྡུག་གི་གན༷ས་སྐབ༷ས་འདི༷་འདྲར༷་ཏེ་འདི་འདྲ་བར་འགྱུར༷་མི༷་སྲིད༷་དོ་ཞེས་ཁེ་ཉེན་གྱི་འབྲས་བུའི་ཕྱོགས་ནས་གདམས་སོ། །
རྒྱུ་མཚན་དེ༷་བས་ན་ད་ནི་འདི༷་ལྟར༷་གཞ༷ན་ཕ་མ་ད༷ག་གི༷་ཁུ༷་བ༷་དང་ཁྲག༷་གི༷་ཐིག་པ༷་ལ༷་ངའམ་བདག་མེད་པ་ལ་ཡིད་ཁྱོད༷་ཀྱིས༷་བདག་གོ་ཞེས་ང༷ར་འཛི༷ན་བྱས༷་པ༷་ལྟར༷་དེ༷་བཞི༷ན་དུ་གཞ༷ན་སེམས་ཅན་ཐམས་ཅད་ལ༷འང་བདག་ཏུ་འཛིན་པ་གོམས་པ༷ར་གྱིས༷་ལ་དེའི་དོན་ལ་བརྩོན་པར་གྱིས་ཤིག་ཅེས་བརྗེ་བ་དངོས་ལ་གདམས་པའོ། །འདིར་རྟོག་ཆེན་ཞེས་པ་ཀུན་མཁྱེན་ཆེན་པོས་ཕྱིད་པ་གྲ་སར་ཁྱིའི་རྟོག་ཆེན་མེད་པ་བཞིན་གསུང་པས་ན། 
རང་ཉིད་ཀྱིས་ད་སྔོན་གཞན་གྱི་ཟས་གོས་རྒྱན་ལ་སོགས་པ་གང་མཐོང་བ་བདག་རང་ལ་སྦྱིན་པའི་རེ་བ་བཅས་ནས་ཐབས་སྣ་ཚོགས་ཀྱིས་དེ་སྦྱིན་ཐབས་བྱེད་པ་དཔེར་ན་མི་རྣམས་ཀྱིས་ཤ་ཟ་བ་ན་ཁྱི་རྣམས་ཀྱིས་སྦྱིན་པར་རེ་བས་ལྟ་བར་བྱེད་པ་ལྟར་ད་ཕྱིན་ཆད་རང་གིས་རང་ལ་གཞ༷ན་གྱི༷་མགོ་ན༷ས་རྟོག༷་ཆེ༷ན་བྱས༷་ན༷ས་ནི༷་བད༷ག་གི༷་ལུས༷་ལ༷་ཟས་གོས་རྒྱན་སོགས་ཅི་དང་ཅི༷་སྣང༷་བ༷འམ་ཡོད་པ་དེ༷་དང༷་དེ་ཉིད༷་རང་གིས་རང་ལ་ཕྲོག༷ས་པར་བྱས་ན༷ས་ཡིད་ཁྱོད༷་ཀྱིས༷་གཞ༷ན་ཟས་གོས་རྒྱན་སོགས་མེད་པ་དེ་དང་དེ་ལ༷་ཕ༷ན་པའི་དོན་དུ་སྦྱིན་པ༷ར་སྤྱོད༷་ཅིག 
ད་སྔ་ཡན་ཆད་རང་གིས་གཞན་ལ་ཕྲག་དོག་བྱས་པ་དེ་ལྟར་ད་ཕྱིན་ཆད་རང་གི་རང་ལ་ཕྲག་དོག་འདི་ལྟར་བྱ་སྟེ། བདག་ནི་སྟོན་པ་ཐུགས་རྗེ་ཅན་གྱི་རྗེས་འཇུག་དེའི་བྱིན་གྱིས་རླབས་པའི་རྟགས་སུ་གོས་དམར་སེར་བགོས་ནས་ཚུལ་བཞིན་དུ་སངས་རྒྱས་དེའི་རྗེས་སུ་བསླབ་པར་བྱས་ན་འགྲོ་བ་ཐམས་ཅད་གྱི་སྐྱབས་མགོན་དང་ཕྱག་མཆོད་བཀུར་སྟིའི་ཡུལ་དུ་གྱུར་ནས་ཐམས་ཅད་གྱི་གནོད་པ་ཅི་ཡང་མི་བྱེད་པར་ཕན་པར་བྱེད་པས་བད༷ག་ནི་འདི་ཕྱི་གཉིས་ཀར་བདེ་སྐྱིད༷་ཕུན་སུམ་ཚོགས་པ་དང་གཞ༷ན་རྣམས་ནི༷་སྡིག་པ་བྱས་པས་འདི་སྡུག་ཕྱི་སྡུག་གིས་མི༷་སྐྱིད༷་པ་འདི་འདྲ་བར་ཡིན་ལ༷། བད༷ག་ནི་གཞན་རྣམས་ཀྱིས་ཕྱག་མཆོད་ཀྱི་གནས་སུ་གྱུར་པས་མཐོ༷་ཞིང་སེམས་ཅན་གཞ༷ན་རྣམས་ནི༷་དཔྱ་ཁྲལ་ལ་སོགས་པས་ཉིན་མཚན་ཀུན་ཏུ་རང་དབང་མེད་པས་དམ༷འ་བ༷་དང༷༌། བད༷ག་ལ་ནི༷་འདི་ཕྱིར་ཕ༷ན་པར་བྱེད་པ་མ༷ང་ལ་གཞ༷ན་ལ་ནི་ཕན་པར་བྱེད་པ་མི༷ན་པར་གནོད་པ་བྱེད་པ་མང་བ་འདི་འདྲ་མི་རིགས་སོ་ཞེ༷ས་བད༷ག་རང་ལ༷་ཕྲག༷་དོ༷ག་ཅི༷ས་མི༷་བྱེད༷་དེ་བྱེད་དགོས་སོ། །
སྔོན་ཆད་གཞན་སྡུག་བསྔལ་ལ་སྦྱར་ཞིང་རང་བདེ་བ་དང་ལྡན་པར་བྱེད་ན་ད་ནི་བད༷ག་རང་ཉིད་ནི་ཟས་གོས་སོགས་ཀྱི་བདེ༷་བ་དང༷་བྲལ༷་བར་གྱིས༷་ཞེས་རང་ལ་ཟས་གོས་སོགས་ཡོད་པ་དེ་གཞན་མེད་པ་ལ་བྱིན་ནས་བདེ་བ་དང་ལྡན་པར་བྱས་ཏེ༷་སེམས་ཅན་གཞ༷ན་གྱི༷་སྡུག༷་བསྔལ༷་བད༷ག་ལ༷་སྦྱོར༷་ཞེས་རང་ཟས་གོས་སོགས་མེད་པའི་སྡུག་བསྔལ་བར་གྱིས་ཤིག་ཅེས་པའོ། །སྔོན་ཆད་གཞན་གྱི་སྐྱོན་ལ་བརྟག་པར་བྱེད་ན་ད་ནི་སྤྱོད་འཇུག་ཤེས་པ་འདི་གཞན་སྐྱོན་བལྟ་བའི་མིག་སྒོར་མི་བྱེད་པར་རང་སྐྱོན་བལྟ་བའི་མེ་ལོང་དུ་བྱས་ཏེ་གང༷་གི་ཚེ༷་བདག་འདི༷་ཡི་ནི༷་སེམས་ཀྱི་ཅི་བསམ་ངག་གི་ཅི་སྨྲ་ལུས་ཀྱིས་དམན་པའི་ལས་ཅི༷་བྱེད༷་ཅེ༷ས་བད༷ག་རང་གི༷་སྒོ་གསུམ་གྱི་སྐྱོན༷་ལ༷་ཡང་ཡང་བརྟག༷་པ༷ར་གྱིས༷་ལ་སྤོངས་ཤིག 
སྔོན་ཆད་རང་སྐྱོན་གཞན་མགོར་འཇོག་ཅིང་གསང་བར་བྱེད་ན་ད་ནི་སྔོན་བྱང་ཆུབ་སེམས་དཔའ་རྣམས་ཀྱིས་གཞན་ཉེས་པ་ཅན་བཙོན་དུ་འཆི་བར་འགྱུར་བའི་ཚབ་ཏུ་རང་ཉིད་བྱོན་པ་ལ་སོགས་པ་བཞིན་དུ་གཞ༷ན་སེམས་ཅན་གྱི༷ས་རྐུ་བ་ལ་སོགས་པའི་ཉེ༷ས་པ༷་ཆེ་ཆུང་གང་བྱས༷་པ༷་ཡ༷ང་ར༷ང་གི༷་སྐྱོན༷་དུ༷་བསྒྱུར༷་ཞིང་དང་དུ་བླང་བར་བྱོས༷་ལ༷་བད༷ག་གིས༷་ཉེས༷་པ༷་ཆུང༷་ངུ་ཙམ་བྱས༷་ཀྱང༷་མི་གསང་བར་སྐྱེ༷་བོ༷་མ༷ང་པོ་ལ༷་ར༷བ་ཏུ༷་ཤོ༷གས་ཏེ་བདག་ལ་ཉེས་པ་འདི་ཡོད་དོ་ཞེས་ཁས་ལོངས་ཤིག་ཅེས་པའམ་རྒྱལ་བ་སྲས་བཅས་ལ་རབ་ཏུ་ཤོགས་ཤིང་སླན་ཆད་སྡོམ་པར་གྱིས་ཤིག་ཅེས་པ་དང༌། 
སྔོན་ཆད་གཞན་སྨད་ཅིང་རང་བསྟོད་ན་ད་ནི་གཞ༷ན་སེམས་ཅན་གྱི་ཡོན་ཏན་གྱི་སྙན་པའི་གྲག༷ས་པ༷་ལྷག༷་པར་བརྗོད༷་པ༷ས་ར༷ང་གི༷་ཡོན་ཏན་གྲག༷ས་སྙན་ཅི་ཡོད་པ༷་ཀུན་ཟི༷ལ་གྱིས༷་ནོ༷ན་པར་གྱིས་ལ་ད་ནི་གཞན་རང་གི་གཡོག་ཏུ་མི་བཀོལ་བར་བད༷ག་ནི༷་གཞན་ལ་བྲན༷་གྱི༷་ཐ༷་མ༷་ལྟར༷་ང་རྒྱལ་མེད་པར་དེ་དག་གི་དོ༷ན་རྣམ༷ས་ཀུན༷་བསྒྲུབ་པ་ལ༷་དུས་རྟག་ཏུ་རང་གིས་རང་བཀོ༷ལ་བ༷ར་གྱིས༷་ཤིག །
བདག་འདི༷་ནི༷་ཤིན་ཏུ་མ་རུངས་པ་སྐྱོན༷་མང་པོ་དང་བཅ༷ས་པའི་ར༷ང་བཞི༷ན་ཅན་ཡིན་ཏེ༷་དེས་ན་འདི་ལ་གློ༷་བུར༷་གྱི་ཡོ༷ན་ཏ༷ན་ཅུང་ཟད་བྱ་བ་ལམ་དུ་འགྲོ་བ་དང་ཐོས་པ་ཤེས་པ་དང་མཚམས་བསྙེན་སྒྲུབ་ཀྱི་ཆ༷ས་ཏེ་ཆ་ཅུང་ཟད་རེ་ཡོད་ཀྱང་དེའི་སྒོ་ནས་ནམ་ཡང་མགོ་འཕང་མི༷་བསྟོད༷་པར་བདག་འདི༷་ཡི༷་ཡོ༷ན་ཏ༷ན་དེ་ཅི༷་ན༷ས་ཀྱང༷་རྐུས་ནོར་བཞིན་དུ་གང་ཟག་འག༷ས་ཀྱང༷་ཡོད་པར་མི༷་ཤེ༷ས་པ་དེ༷་ལྟར༷་སྦ་ཞིང་གསང་བར་གྱིས༷་ཤིག་སྟེ། བཅོམ་ལྡན་འདས་ཀྱི་འཁོར་རྣམས་ལ་གདམས་ངག་བཀལ་སྩལ་པ་རང་གི་ཡོན་ཏན་ཐམས་ཅད་སྐྱོམ་པར་མི་བྱེད་པ་དང༌། སྐྱོན་ཐམས་ཅད་སྦ་བར་མི་བྱེད་པ་དགོས་སོ་ཞེས་གསུངས་པས་སོ། །
མདོ༷ར་བསྡུ་ན༷་སྔོན་ཆད་དུས་ཐོག་མ་མེད་པ་ནས་ད་ལྟའི་བར་དུ་བད༷ག་རང་གི༷་ཟས་གོས་ལོངས་སྤྱོད་རྙེད་བཀུར་ལ་སོགས་པ་བསྒྲུབ་པའི་དོ༷ན་གྱི༷་ཕྱིར༷་དུ་ཁྱོད༷་ཀྱིས༷་གཞ༷ན་སེམས་ཅན་རྣམས་ལ༷་ཟས་གོས་ལོངས་སྤྱོད་འཕྲོག་པ་ལ་སོགས་པའི་གནོ༷ད་པ་སྣ་ཚོགས་བྱས༷་པ་ག༷ང་ཡིན་པའི་གནོ༷ད་པ་དེ༷་འདྲ་བ་རྣམས་ད་ཕྱིན་ཆད་སེ༷མས་ཅ༷ན་གཞན་གྱི་དོ༷ན་གྱི༷་ཕྱིར་དུ་བད༷ག་རང་ཉིད༷་ལ༷་ནི༷་འབ༷བ་པ༷ར་གྱིས༷་ཤིག་ཅེས་མདོར་ན་ལས་ཀྱི་ལན་ཆགས་བྱང་ཞིང་བུ་ལོན་སོད་དགོས་གསུངས། 
བདག་འདི༷་ནི༷་བྱིས་པ་མགོ་ལང་དུ་སོང་བ་ལྟར་གཉ༷འ་འམ་གདོང་དྲག༷་པ་སྟེ་མགོ་འཕང་ཧ་ཅང་མཐོ་བར་འགྱུར༷་བའི་ཚུལ༷་དུ༷་ཁོང་ཤེད༷་དང་ང་རྒྱལ་བསྐྱེད༷་པ༷ར་ནི༷་མི༷་བྱ༷་སྟེ༷་དཔེར་ན་བ༷ག་མ༷་གས༷ར་པ་འོང་མ་ཐག་པའི༷་སྤྱོད་ལམ་གྱི་ཚུལ༷་བཞི༷ན་དུ༷་རང་དོན་ཡིད་བྱེད་སོགས་ཀྱི་སྤྱོད་ངན་ལ་ངོ༷་ཚ༷་བ་དང་དེ་དག་གི་ཉེས་པས་འཇི༷གས་སྐྲག་དང༷་བཅས་པས་དབང་པོ་རྣམས་ཀྱི་སྒོ་བསྡ༷མས་ཏེ༷་བཞ༷ག་པར་བྱའོ། །
དེ་ཡང་རང་དོན་མེད་པར་གཞན་དོན་གྱི་བསམ་པས་མིག་ནི་ཕབ་སྟེ་བལྟ་བར་བྱ་ཞེས་སོགས་འགྲོ་འདུག་ལ་སོགས་པའི་སྒོ་གསུམ་གྱི་སྤྱོད་པ་བླང་བྱ་དང་གནས་བྱ་དང་ཉེས་སྤྱོད་ཀྱི་འབྱུང་སྒོ་ཉེར་བདུན་ལ་སོགས་པ་ལ་རིམ་པ་ལྟར་རམ་དགེ་བ་ཆོས་སྡུད་ཀྱི་ཚུལ་ཁྲིམས་དེ༷་ལ་འབད་པར་བྱ༷་བ་དང༌། དེ༷་ལྟར༷་སེམས་ཅན་དོན་བྱེད་ཀྱི་ཚུལ་ཁྲིམས་ལ་གན༷ས་པར་བྱ༷་ཞི༷ང་ཉེས་སྤྱོད་ཐམས་ཅད་སྡོམ་པར་བྱེད་པའི་ཚུལ་ཁྲིམས་ཡང་དག་པར་བསྲུང༷་བ་དེ༷་ལྟར༷་ཁྱོད༷་ཀྱི༷ས་མི༷་བྱ༷་བ༷་དེ༷་ལྟར༷་ན་ལུས་སེམས་ལ་དབང་བ་དང་སེམས་འདི༷་ནི༷་གཉེན་པོ་ལ་དབ༷ང་བྱ༷་སྟེ༷་དབང་བར་བྱ་དགོས་ཞེས་དཔེར་ན་དགེ་བསྐོས་ཀྱི་ཚོགས་གཏམ་འདི་དང་འདི་བྱེད་དགོས་ཀྱི་གལ་ཏེ་དེ་ལས་འདས་ན་ཉེས་ཆད་ཀྱིས་ཚར་བཅད་དོ་ཞེས་པ་ལྟར་གལ་ཏེ་ཁྱེད་ལུས་ལང་ཤོར་སེམས་ངན་གོམས་ཀྱི་དབང་གིས་ཇི་སྐད་གདམས་པའི་བླང་དོར་དེ༷་དག་ལ༷ས་འད༷ས་ན༷་གཉེན་པོས་ཚ༷ར་བཅ༷ད་པར་བྱ༷་སྟེ་ དཔེར་ན་དགོང་གཅིག་གི་ལྟོ་གཅོད་མི་ནུས་པ་ལ་ཞག་བདུན་ཏུ་ཟས་མི་ཟ་བ་ལྟ་བུར་ཐོག་བརྗིས་བྱེད་དགོས་སོ། །གཉིས་པ་ལ། ཡིད་ཚར་བཅད་པ་དང༌། ལུས་ཚར་བཅད་པ་གཉིས་ལས། དང་པོ་ནི།
འོ༷ན་ཏེ༷་དེ༷་ལྟར༷་སྐྱོན་ཡོན་གྱི་སྒོ་ནས་བླང་དོར་ལ་ཡང་ཡང་གད༷མས་ཀྱང༷་ནི༷་སྤང་བྱ་རང་གཅེས་འཛིན་གྱི་སེ༷མས་ཁྱོད༷་ཀྱིས་ད་དུང་བླང་དོར་དེ༷་ལྟར༷་མི༷་བྱེད༷་ན༷་ལུས་བེམ་པོ་ཡིན་པས་ཉེས་པ་མེད་ཅིང་སེམས་ཁྱོད༷་ལ༷་ཚེ་འདི་ཕྱིའི་འཁོར་བ་དང་ངན་སོང་གི་ཉེ༷ས་པ༷་ཀུན༷་བསྟེན༷་ནས་འབྱུང་བ་ཡིན་པ༷ས་སེམས་ཁྱོད༷་ཉི༷ད་གཉེན་པོས་བཙ༷ན་ཐབས་སུ་ཚ༷ར་བཅ༷ད་པར་བྱ༷་བ༷ར་ཟ༷ད་དོ། །ཉེས་པ་ཇི་ལྟར་བསྟེན་ཞེ་ན། 
རང་གཅེས་པར་འཛིན་པའི་སེམས་ཁྱོད༷་ཀྱིས༷་རང་དོན་བྱས་པས་ལམ་ངན་པར་ཁྲིད་ནས་ཁོ༷་བོ༷་གར༷་བརླག༷་ནུས་པའི༷་སྔོན༷་གྱི༷་དུས༷་ཁྱོད་ཀྱི་ཉེས་པ་མ་མཐོང་བ་དེ༷་ལས་གཞ༷ན་ཡི༷ན་ཏེ༷། ད་ནི་ཁྱོད་ཀྱི་ཉེས་པ་མཐོང་བས་ཞེས་སམ་སྔོན་གྱི་དུས་དེ་ནི་གཞན་འདས་ཚར་བ་ཡིན་ཏེ། ད་ནི་སྔོན་དང་འདྲ་བ་མ་ཡིན་པས་ཞེས་དང༌། ད་ནི་སྤྱོད་འཇུག་ཤེས་པས་ཁྱོད་ཀྱིས་རང་དོན་བྱས་པས་སྐྱོན་ཐམས་ཅད་ང༷ས་མཐོ༷ང་བ་ཡིན་པས་ད༷་ཁྱོད༷་ཁོ༷་བོའི་ཁྲིམས་འོག་ནས་ལམ་ངན་པ་གཞན་ག༷ང་དུ༷་འགྲོ༷་སྟེ་གང་དུའང་འགྲོ་མི་ནུས་པས་ཁྱོད༷་ཀྱི༷་རྙེད་བཀུར་ལ་སོགས་པའི་རང་དོན་སྒྲུབ་པའི་ང་རྒྱལ་གྱི་དྲེག༷ས་པ༷་ཀུན༷་གཞོ༷མ་པར་བྱ༷་སྟེ་སྒྲུབ་ཏུ་མི་འཇུག་གོ །
འདི་ལྟར་ཟེར་ན་ཡང་ད༷་དུང༷་བད༷ག་ལ༷་རང༷་གི༷་དོན་མཁོ་བས་བསྒྲུབ་དུ་ཡོ༷ད་དོ་སྙམ༷་པའི་སེ༷མས་པ༷་དེ༷་དོ༷ར་ཅི༷ག །བདག་གཞ༷ན་བརྗེ་བའི་ཚུལ་གྱིས༷་བད༷ག་གི༷ས་གཞ༷ན་སེམས་ཅན་ཐམས་ཅད་ལ༷་ཁྱོད༷་བཙོ༷ང་གི༷ས་ཏེ་ཁྱོད་བཙོང་བའམ་བྱིན་ཟིན་ནས་དེ་དག་ལ་དབང་བ་ཡིན་པས་གཞན་གྱི་དོན་བསྒྲུབ་པ་ལ་སྐྱོ༷་བར་མ༷་སེ༷མས་པར་ཞོ༷་ཤ༷་ཕུ༷ལ་ཞེས་ཕན་བསྒྲུབས་ཤིག །བདག་གཞན་ལ་སྦྱིན་དགོས་པའི་རྒྱུ་མཚན་ཅི་ཞེ་ན། 
ག༷ལ་ཏེ༷་རང་འདོད་ཀྱི་དབང་གིས་བ༷ག་མེ༷ད་པར་གྱུར༷་ན༷ས་ཁྱོད༷་སེ༷མས་ཅ༷ན་གཞན་རྣམ༷ས་ལ༷་མ༷་བྱིན༷་ན༷་ནི་ཁྱོད༷་ཀྱིས༷་རང་དོན་བསྒྲུབ་ནས་ཁོ༷་བོ༷་དམྱལ༷་བ༷་ཡི༷་སྲུང་མ༷་ལས་མཁན་འཇིགས་སུ་རུང་བ་རྣམ༷ས་ལ༷་སྦྱིན་ནས་སྡུག་བསྔལ་ཤིན་ཏུ་ཆེན་པོ་ཉིད་དུ༷་སྦྱོར་ངེས༷་པའོ། །
དེ༷་ལྟར༷་རང་གཅེས་འཛིན་གྱི་སེམས་ཁྱོད༷་ཀྱིས༷་རེ་ལྟའ༷མ་ལན་གྲངས་དུ་མ་དཔག་ཏུ་མེད་པ་ཞིག༷་སྔར་ཡང་ཁོ༷་བོ༷་དམྱལ་བའི་སྲུང་མ་རྣམས་ལ་བྱིན༷་པ༷ས་དུས་ཡུན་རི༷ང་པོ་བསྐལ་པ་དཔག་ཏུ་མེད་པར་བཙོ་བསྲེག་ལ་སོགས་པའི་སྡུག༷་བསྔལ་དཔག་ཏུ་མེད་པ་ལ་སྦྱར་བས་ན་ང༷་ནི༷་སྔར་གནོད་པ་ཆེན་པོ་བྱས་པའི་ཁོ་ན་རྙིང་བ་རྣམ༷ས་དྲན༷་པར་བྱས༷་ཏེ༷་ཡིད་ཁྱོད༷་ཀྱི༷ས་ར༷ང་དོ༷ན་བསྒྲུབ་པར་སེ༷མས་པ༷་ཐ་ཆད་དེ་རྩ་བ་ནས་གཞོ༷མ་པར་བྱའོ། །
དེ༷་སྟེ་དེས་ན་ཞེས་དོན་ད་ཕྱིན་ཆད་བད༷ག་ནི༷་གཏན་དུ་དག༷འ་ཞིང་བདེ་བར་འདོ༷ད་ན༷་ར༷ང་དོན་བསྒྲུབ་པ་ལ༷་བད༷ག་གི༷ས་དག༷ར་ཏེ་དགའ་ཞིང་ཆགས་པར་མི༷་བྱ༷་བར་གཞན་དོན་ལ་དགའ་བར་བྱ་ཞིང༌། དེ༷་སྟེ༷་བད༷ག་ནི༷་སྡུག་བསྔལ་ལས་རྟག་ཏུ་བསྲུང༷་བར་འདོ༷ད་ན༷་རང་མི་བསྲུང་བར་གཞ༷ན་སེམས་ཅན་དག༷་དུས་རྟག༷་ཏུ་བསྲུང༷་བ༷ར་བྱེད་པ་ལ་འབད་པར་བྱའོ༷། །གཉིས་པ་ནི།
ཚུལ་ཇི༷་ལྟ་ཇི༷་ལྟར༷་རང་གི་ལུས༷་འདི༷་ནི༷་གཅེས་པར་བཟུང་སྟེ་ཟས་ཞིམ་མངར་དང་གོས་དྲོ་འཇམ་བཟང་པོ་ལ་སོགས་པས་ཡོ༷ངས་སུ་བསྲུང་ཞིང་སྐྱོང༷་བ༷ར་བྱེད་པར་གྱུར༷་པ༷་དེ༷་ལྟར༷་དེ༷་ལྟར༷་ཞེས་དེ་ཙམ་དུ་སླར་ཡང་ཤིན་ཏུ་ནི༷་བཟེ་རེ༷་ཅ༷ན་བཟོད་སྲན་ཤའུ་བས་ཆུང་ཞིང་གོ་ལོང་གཙང་བཙན་པས་དམ་པར་གྱུར་ཏེ་མི་རེད་མི་ཉན་པ་ཆེར་འཕེལ་བར་གྱུར༷་ནས་སྡུག་བསྔལ་ཆེ་བ་ཉིད༷་དུ༷་ལྟུང༷་བར་འགྱུར་རོ། །
དེ་ལྟ་ནའང་བདག་ནོར་ལོངས་སྤྱོད་ཡོད་པས་ཅི་འདོད་བསྒྲུབ་པས་ཆོག་གོ་སྙམ་ན་དེ༷་ལྟར༷་བཟེ་རེ་ཅན་དུ་ལྷུང་བ༷་དེ༷་ཡི༷་ཡ༷ང་འདོ༷ད་པ༷་རྣམས་ས༷་ཆེན་པོ་འདི༷་ལ་གནས་པའི་འགྲོ་བ་དང་ནོར་ལོངས་སྤྱོད་ཅི་ཡོད་པ་ཐམ༷ས་ཅ༷ད་ཀྱིས༷་ཀྱང་རྫོག༷ས་པ༷ར་ནུས༷་པ༷་ཡོ༷ད་པ་མི༷ན་ན༷་བཟེ་རེ་ཅན་དེ༷་ཡི༷་འདོ༷ད་པ༷་ཐམས་ཅད་སུས༷་ཏེ་སུ་ཞིག་གིས་སྐོང་བར་བྱེ༷ད་ནུས༷་ཏེ་དཔེར་ན་རྒྱལ་པོ་ང་ལས་ནུས་གླིང་བཞིའི་བདག་པོ་དང་བརྒྱ་བྱིན་གྱི་སྟན་ཕྱེད་ཐོབ་ཀྱང་མ་ཚིམ་པར་ལྷུང་བར་བཞིན་ནོ། །
སྒྲུབ་པའི་ནུས༷་པ་མེ༷ད་བཞིན་དུ་འགྲུབ་པར་འདོ༷ད་པ་ལ༷་བརྟེན་ནས་ཉོ༷ན་མོ༷ངས་ཏེ་ངལ་ཞིང་དུབ་པའམ་ཆགས་སྡང་ལ་སོགས་པ་དང་༷། བས༷མ་པ༷་ཉ༷མས་པ་སྟེ་དཀོ༷ན་མཆོག་གི་དཀོར་རྐུ་འཕྲོག་དང་དམ་པ་རྣམས་ལ་ངན་སེམས་ལ་སོགས་པ༷འང༷་སྐྱེ༷་བ༷ར་འགྱུར༷་རོ། །སྐྱེས་བུ་དམ་པ་ག༷ང་ཞིག༷་གཉེན་གྲོགས་ལོངས་སྤྱོད་སོགས་འདོད་པའི་ཡོན་ཏན་ཀུན༷་ལ༷་རེ་འདོད་ཀྱིས་ལྟོས༷་པ་མེ༷ད་པ༷་ཉིད་དུ་གན༷ས་པ་དེ༷་ཡི༷་འབྱོར་པའི་བདེ་བ་ཕུན་སུམ་ཚོ༷གས་པ་ནམ་ཡང་ཟ༷ད་མི་ཤེ༷ས་པ་ཉིད་ཡིན་ཏེ། 
དེ༷་བ༷ས་ན་རང་གི་ལུ༷ས་ཀྱི་ཟས་གོས་རྒྱན་ལ་སོགས་པའི་འདོ༷ད་པ༷་ནི༷་གོང་ནས་གོང་དུ་འཕེ༷ལ་བར་བྱ་བའི་ཕྱིར༷་དུ་ཟས་གོས་སོགས་ཆུང་ངུ་ཙམ་ཡང་སྒྲུབ་པའི་གོ་སྐབ༷ས་དབྱེ༷་བར་མི༷་བྱ༷་སྟེ༷་གོས་དང་ཡོ་བྱད་སོགས་ག༷ང་ཞིག༷་རྙེད་དཀའ་ཞིང་རིན་ཆེ་བ་ཡི༷ད་དུ་འོང༷་བའི་དངོས་པོ་ལ་མཆོག་ཏུ་མི༷་འཛི༷ན་པར་གང་བྱུང་དེས་ཆོག་པར་བྱེད་པ༷་དེའི་ལོངས་སྤྱོད་དེ༷་ནི༷་དང་པོ་བསྒྲུབ་པ་ལ་རྙེད་སླ་ཞིང་བར་དུ་ཞེན་པ་མེད་པས་བསྲུང་སླ་ཞིང་ལོངས་སྤྱོད་པས་ཕན་ཐོགས་པ་དང༌། མཐར་གཞན་གྱིས་བརླག་པ་སོགས་བྲལ་བ་ལ་འགྱོད་པ་དང་སྡུག་བསྔལ་མི་བསྐྱེད་ཅིང་སླར་དེ་འདྲ་རྙེད་སླ་བ་དང་འཆི་བའི་ཚེ་ན་ཡང་ཆགས་ཞེན་མེད་པ་སོགས་ཡོན་ཏན་མང་པོ་ཡོད་པས་དངོ༷ས་པོ༷་བཟ༷ང་པོ༷་ཡི༷ན་ཏེ། བཤེས་སྤྲིང་ལས། ནོར་རྣམས་ཀུན་གྱི་ནང་ན་ཆོག་ཤེས་པ། །རབ་མཆོག་ལགས་པར་ལྷ་མའི་སྟོན་པས་གསུངས། །ཀུན་ཏུ་ཆོག་ཤེས་མཛོད་ཅིག་ཆོག་མཁྱེན་ན། །ནོར་མི་བདོག་ཀྱང་ཡང་དག་འབྱོར་པ་ལགས། །ཞེས་པ་བཞིན་ནོ། །དེས་ན་ཆོག་ཤེས་འཕགས་པའི་སྤྱི་ནོར་ཡིན་པས་དེ་མེད་པར་ཆགས་ཞེན་ཆེ་ན་དགེ་སློང་ལྷུང་བཟེད་ལ་ཆགས་ནས་སྦྲུལ་དུ་སྐྱེས་པ་དང༌། ཆོས་གོས་ལ་ཆགས་པས་འདྲེར་སྐྱེས་པ་དང༌། བྱིས་པ་ཆུང་ངུ་ལྭ་བ་ལ་ཆགས་པས་ཡིད་དྭགས་ལྭ་བ་ཅན་དུ་སྐྱེས་པ་སོགས་ཀྱི་ལོ་རྒྱུས་མཐའ་ཡས་པ་ཡོད་དོ། །ལོངས་སྤྱོད་ལ་མི་ཞེན་ཡང་རང་གི་ལུས་ལ་ཞེན་ནས་ཅིའི་ཕྱིར་མི་འཛིན་སྙམ་ན། 
རང་གི་ལུས་འདི་ནི་ད་ལྟ་འདི་ལྟར་བསྲུངས་ཤིང་བསྐྱངས་ཀྱང་ཐ༷་མ༷ར་ཤི་བ་ན་མེར་བསྲེགས་ནས་ཐ༷ལ་བའི་མཐ༷ར་གཏུག༷ས་ཤིང༷་སྟེ་ཐལ་ཕུང་དུ་འགྱུར་ཞིང་ད་ལྟ་གསོན་པ་ནའང་རང་གི་ངོ་བོ་བེམ་པོ་ཡིན་པས་མི༷་གཡོ༷་ཞིང་རླུང་སེམས་གཞ༷ན་གྱི༷ས་བསྐྱོད༷་པར་བྱ༷་བ༷འམ་ཡང་ན་ཤི་ཚེ་མི་གཡོ་ཞེས་རང་ལ་གཡོ་བའི་ནུས་པ་མེད་པས་གཞན་གྱིས་བསྐྱོད་པར་བྱ་དགོས་པ་མི༷་གཙ༷ང་བ་སྣ་ཚོགས་ལས་གྲུབ་པའི་གཟུག༷ས་ནི༷་མི༷་བཟ༷ད་པ༷་འཇིགས་སུ་རུང་བ་འདི༷་ལ༷་ཅི༷་ཡི་ཕྱིར༷་ན་བད༷ག་ཏུ༷་འཛི༷ན་ཏེ་འཛིན་མི་རིགས་སོ། །
ད་ལྟ་གསོ༷ན་ན༷མ་ཐ་མར་ཡ༷ང་ན༷་ཤི༷་ཡ༷ང་བླའི༷་ཡིད་བད༷ག་ལ༷་མི་གཙང་རུལ་བའི་འཁྲུལ༷་འཁོ༷ར་འདིས༷་ཅི༷་ཞིག་བྱ༷་སྟེ། དམ་པའི་ཆོས་ལ་མ་སྦྱར་ན་བོ༷ང་བ་དང་མགལ་དུམ་ལ་སོ༷གས་པ་དང་རང་གི་ལུས་འདི༷་ལ་ཁྱད༷་པར་ཅི༷་ཞིག་ཡོ༷ད་དེ་ཁྱད་པར་ཅི་ཡང་མེད་ན༷་ཀྱི༷་ཧུད༷་ཡིད་ཁྱོད་འདི་ནི་བདག་གམ་བདག་གི་ལུས་སོ་སྙམ་པའི་ང༷་རྒྱལ༷་བ་ཅིའི་ཕྱིར་སེ༷ལ་བར་མི༷་བྱེད༷་དེ་བྱེད་དགོས་སོ། །
ལུས༷་འདི་ཉིད་ཀྱི༷་ཁ༷་ཏ༷་སྟེ་ཁ་ཟས་རྒྱབ་གོས་ལ་སོགས་པའི་དོན་དུ་ཚོང་སོ་ནམ་དཀོར་གདུལ་བྱ་སོགས་བྱས༷་པ༷་ཡི༷ས་ཐར་པ་འཐོབ་པའི་དོ༷ན་མེ༷ད་བཞིན་དུ་འདི་ཕྱི་གཉིས་ཕུང་གི་སྡུག༷་བསྔལ༷་གྱི་རྒྱུ་མང་པོ་ཉེར༷་ཏེ་ཉེ་བར་བས༷གས་ན༷ས་རང་ཕྱོགས་ལ་རྗེ༷ས་སུ༷་ཆ༷གས་པ་ད༷ང་གཞན་ཕྱོགས་ལ་ཁོ༷ང་ཁྲོ༷་བ་དང་བཅས་པས་ཤིང༷་སྡོང་དུམ་རུལ་བ་དང་མཚུ༷ངས་པའི་ལུས་འདི༷་ལ༷་ཞེན་ཅིང་ཆགས་ཏེ་བསྲུང་བས་ཅི་ཞིག༷་བྱ༷་སྟེ་དགོས་པ་ཅི་ཡང་མེད་དོ། །
ད་ལྟ་གསོན་པ་ན་བད༷ག་གི༷ས་འདི༷་ལྟར༷་ཟས་གོས་སོགས་ཀྱིས་བསྐྱང༷ས་པ༷འ༷མ་ཐ་མར་ཤི་བ་ན་བྱ༷་རྒོད༷་སོ༷གས་ཀྱིས༷་ཧབ་ཐོབ་ཏུ་ཟོ༷ས་ཀྱང༷་རུང༷་ལུས་བེམ་པོ་འདི་ནི་བསྐྱངས་པ་ལ་ཆ༷གས་ཤི༷ང་དགའ་བ་མེ༷ད་པ་དང་ཟོས་པ་ལ་ཞེ་སྡང༷་ཞིང་མི་དགའ་བ་ཡོ༷ད་པ་མི༷ན་ན་རྒྱུ་མཚན་ཅི༷་སྟེ༷་ཕན་གནོད་མི་ཤེས་པའི་ལུས་དེ༷་ལ༷་ཞེན་ཅིང་ཆ༷གས་པ༷ར་བྱེད༷་དེ་བྱེད་མི་རིགས་པའོ། །
དེས་ན་གཞན་གང༷་ཞིག༷་ལུས་སྨོད༷་པ༷ས་ཁྲོ༷་ཞིང་སྡང་བ༷་དང༷་གང༷་ཞི༷ག་བསྟོད༷་པ༷ས་མ༷གུ་ཞིང་ཆགས་པར་འགྱུར༷་བ༷་དག་ག༷ལ་ཏེ༷་ལུས་བེམ་པོ་དེ༷་ཉིད༷་ཀྱིས་ཅི་ཡང་ཤེས༷་པ་མེ༷ད་ན་ཡི༷ད་བད༷ག་གི༷ས་ལུས་གང༷་གི༷་དོན་དུ་བསྟོད་སྨད་ལ་ཆགས་སྡང་གི་སྒོ་ནས་ང༷ལ་བ༷་བྱས༷་པ་དོན་ཅི་ཡང་མེད་དོ། །
རང་གི་ལུས་ལ་ལྷག་པར་ཆགས་ཤིང་དགའ་ནས་བསྲུང་བ་མ་ཡིན་གྱི། སེམས་ཅན་གཞན་གང༷་ཞི༷ག་བདག་གི་ལུས༷་འདི༷་ལ་དགའ་ཞིང་འདོ༷ད་པར་གྱུར༷་པ༷་དེ༷་དང༷་བད༷ག་རང་གཉིས་མཛའ་བཤེ༷ས་ཡི༷ན་པས་ལུས་འདི་བསྲུང་བ་ཡིན་ནོ་ཞེ༷་ན་འོ་ན་ཐ་ན་སྲིན་བུ་ཡན་ཆད་སེམས་ཅན་ཐ༷མས་ཅ༷ད་ཀྱིས་ར༷ང་རང་གི༷་ལུས༷་ལ་དགའ་ཞིང་འདོ༷ད་པ༷ས་ན་སེམས་ཅན་དེ༷་རྣམས་ཀྱི་ལུས་ལ༷འང་བད༷ག་ཀོ༷་ཅི༷ས་ཏེ་བདག་གིས་ལུས་སོ་ཞེས་ཅིས་མི༷་དག༷འ་སྟེ་དགའ་བར་བྱས་ནས་རང་གི་ལུས་བཞིན་དུ་བསྲུང་བར་བྱ་དགོས་སོ། །འདིའི་གནད་ཀྱང་བདག་གཞན་མཉམ་པའི་སྐབས་སུ་བཤད་པ་བཞིན་ཏུ་དོན་ལ་བདག་གཞན་གྱི་དབྱེ་བ་མེད་པས་ལུས་ལ་ཡང་བདག་གཞན་གྱི་ལུས་ཞེས་དབྱེ་བ་མེད་པས་ཡིན་ནོ། །
རང་དོན་དུ་ལུས་ལ་ཞེན་པར་མི་རིགས་པ་དེ༷་བ༷ས་ན་ཡིད་བད༷ག་གི༷ས་ནམ་ཡང་ཆ༷གས་པ་མེ༷ད་པ༷ར་འགྲོ༷་བ་ཐམས་ཅད་ལ༷་ཕ༷ན་པ་རྒྱ་ཆེན་པོ་བསྒྲུབ་པའི་ཕྱིར༷་དུ་ལུས༷་འདི་ལ་ཆགས་ཤིང་ཞེན་པ་མེད་པར་དེ་དག་གི་བྲན་ནམ་ཡོ་བྱད་དུ་གཏ༷ང་བར་བྱ༷་ཞིང་གཞན་ལ་ཕན་པའི་དོན་དུ་མཁོ་བ་དེ༷ས་ན༷་ལུས་འདི༷་ལ་མི་གཙང་བས་གང་ཞིང་ཟས་གོས་ལོངས་སྤྱོད་སྒྲུབ་པས་སྡིག་དང་སྡུག་བསྔལ་མང་པོའང་འབྱུང་བས་ཉེ༷ས་པ་མ༷ང་པོ་ཡོད་ན་ཡ༷ང་དཔེར་ན་མགར་བ་དང་ཤིང་བཟོ་ལ་སོགས་པ་ལ༷ས་བྱེད་པ་པོ་རྣམས་ཀྱི༷་ལག་ཆའམ་སྤྱད༷་པ་བཞི༷ན་དུ་མཁོ་བར་བསམ་སྟེ་བཟུང༷་ཞིང་བསྲུང༷་བ༷ར་ཡང་བྱ༷་སྟེ། ཇི་སྐད་དུ། ཉེས་ན་འཁོར་བའི་གཏིང་རྡོ་ལུས་འདི་ཡིན། །ལེགས་ན་ཐར་པའི་གྲུ་གཟིངས་ལུས་འདི་ཡིན། །དགེ་སྡིག་ཀུན་གྱི་གཡོག་པོ་ལུས་འདི་ཡིན། །ཞེས་པ་ལྟར་ཉེས་པ་མང་ཡང་དགེ་བའི་ལུས་སུ་མཁོ་བ་ཡང་ཡིན་པས་ལུས་འདི་དགོས་པ་ལ་སྦྱར་བར་བྱའོ། །གསུམ་པ་ཏིང་ངེ་འཛིན་སྒྲུབ་པའི་ཐབས་ལ་གདམས་པ་ནི། 
ཉོན་མོངས་པ་སྤོང་བ་ལ་སེམས་མཉམ་པར་འཇོག་དགོས་པ་དེ༷་བ༷ས་ན་ད་སྔ་ཡན་ཆད་སོ་སོའི་སྐྱེ་བོའི་སྤྱོད་པ་དགྲ་འདུལ་གཉེན་སྐྱོང་ཚོང་དང་སོ་ནམ་རྙེད་བཀུར་སྙན་གྲགས་ལ་སོགས་པ་བྱིས༷་པའི༷་སྤྱོད༷་པ་སྔར་མང་དུ་སྤྱད་པ༷ས་ཆོ༷ག་ཅིང་དགོས་པ་མེད་པས་ད་ནི་བད༷ག་གི༷ས་མཁ༷ས་པའི༷་དབང་པོ་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་རྗེས༷་སུ་བསྙག༷ས་པའམ་ཞུགས་ཏེ༷་དེ་དག་གི་རྗེས་སུ་སློབ་པར་ཁས་བླང་བ་བཞིན་དུ་སྒོ་གསུམ་གྱི་སྤྱོད་པ་དག༷་ཡོ༷ད་པའི་གཏ༷མ་བསྒྲུབ་བྱ་བསླབ་པ་ལ་བསམ་སྟེ་བག་ཡོད་པར་བྱ་བ་ལ་སོགས་པ་ནི༷་དྲན༷་པར་བྱས༷་ན༷ས་ཏིང་ངེ་འཛིན་གྱི་འགལ་ཟླ་གཉི༷ད་དང༷་རྨུག༷ས་པ་དང༌། རྒོད་འགྱོད་དང༌། འདོད་པའི་འདོད་ཆགས་དང་ཁོང་ཁྲོ་བ་དང༌། ཐེ་ཚོམ་སྟེ་བསམ་གཏན་གྱི་སྒྲིབ་པ༷་ལྔ་སོགས་བཟློག༷་ཅིང་སྤོང་བ་ལ་འབད་པ༷ར་བྱའོ༷། །
རྒྱལ༷་སྲས༷་ཐུག༷ས་རྗེ༷་ཆེ༷་བ་སྟེ་ཆེན་པོ་དང་ལྡན་པ་རྣམ༷ས་ཀྱིས་ཏིང་ངེ་འཛིན་བསྒོམ་པའི་རྣམ་ཐར་ལྟར༷་ཏེ་ཇི་ལྟ་བར་རི༷གས་པའི༷་ལས་ཏིང་ངེ་འཛིན་བསྒོམ་པ་ལ་སོགས་པ་ལ་སྙིང་སྟོབས་སམ་སྲན༷་ནི༷་བརྟན་པོར་གཟུ༷གས་པར་བྱ༷་སྟེ༷་ཉི༷ན་དང་མཚ༷ན་ཕྱེད༷་པའམ་རངས་པ༷ར་མ༷་འབ༷ད་ན༷་བད༷ག་གི༷་ཁམས་གསུམ་འཁོར་བའི་སྡུག༷་བསྔལ༷་ན༷མ་ཞིག་མཐ༷ར་ཕྱིན༷་ཏེ་ཟད་པར་དཀའ་བས་ན་ཉིན་མཚན་མེད་པར་བརྩོན་པས་འབད་པར་བྱ་དགོས་སོ། །
ཐར་པ་ཐོབ་པའི་དོན་དུ་འབད་དགོས་པ་དེ༷་བ༷ས་ན་སྒྲིབ༷་གཉིས་བག་ཆགས་དང་བཅས་པ༷་སྤོང་བའམ་བས༷ལ་བར་བྱ་བའི༷་ཕྱིར༷་དུ་ཕྱིན་ཅི་ལོ༷ག་ཏུ་གྱུར་པའི་འཁྲུལ་པའི་སྣང་བ་མི་བདེན་པ་ལ་བདེན་པར་འཛིན་པའི༷་ལ༷མ་ངན་པ་ལ༷ས་རང་གི་སེ༷མས་བླ༷ན་ཞིང་བཀུག་སྟེ༷་ཡང༷་དག༷་པའི་དམི༷གས་པ་ཆོས་ཀྱི་དབྱིངས་ལ༷་དུས་རྟག༷་པ༷ར་ཡ༷ང་བད༷ག་གི༷ས་ཞི་ལྷག་ཟུང་འཇུག་གི་ངང་ནས་རྩེ་གཅིག་ཏུ་མཉ༷མ་པ༷ར་བཞ༷ག་པ་ལ་བརྩོན་ཞིང་འབད་པ༷ར་བྱའོ༷། །ལེའུའི་མཚན་ནི། བྱང་ཆུབ༷་སེ༷མས་དཔ༷འི་སྤྱོད༷་པ༷་ལ༷་འཇུག༷་པ༷་ལ༷ས་བས༷མ་གཏ༷ན་བསྟན༷་པ༷་ཞེས༷་བྱ༷་བ༷་སྟེ༷་ལེ༷འུ་བརྒྱད༷་པའོ།། །།