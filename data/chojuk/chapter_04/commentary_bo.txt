གཉིས་པ་བྱང་ཆུབ་ཀྱི་སེམས་རིན་པོ་ཆེ་སྐྱེས་པ་མི་ཉམས་པར་བྱེད་པའི་ལེའུ་གསུམ་ལས། དང་པོ། འཇུག༷་ལྡོག་གི་གནས་ལ་གཟོབ་ལྷུར་ལེན་པ་བག་ཡོད་ཀྱི་ལེའུ་ལ་གཞུང་དང་མཚན་ནོ། །དང་པོ་ལ་མདོར་བསྟན་པ་དང༌། རྒྱས་པར་བཤད་པ་གཉིས་ལས། དང་པོ་ནི། དེ་ལ་ཐེག་ཆེན་གྱི་ལམ་ཐམས་ཅད་བསམ་པ་བྱང་ཆུབ་མཆོག་ཏུ་སེམས་བསྐྱེད་པ་དང༌། སྦྱོར་བ་ཕྱིན་དྲུག་གི་ཉམས་ལེན་གཉིས་སུ་འདུ་ལ། དེ་ལས་སྔ་མ་བསྟན་ཟིན་ནས་ཕྱི་མ་ལའང་སྦྱིན་པ་ནི་ལེའུ་སྔ་མ་རྣམས་ལས་བསྟན་ཅིང་ཁྱད་པར་ཞི་བ་ལྷ་ཉིད་སྤྲོས་མེད་ཀྱི་རྣལ་འབྱོར་ཡིན་པས་དགེ་སློང་རི་ཁྲོད་པའི་སྦྱིན་པ་ཙམ་མ་གཏོགས་རྒྱ་ཆེན་མ་གསུངས་ཚུལ་ཁྲིམས་ནི་བག་ཡོད་དང་ཤེས་བཞིན་གྱི་ལེའུ་གཉིས་དང་གཞན་བཞི་ལེའུ་ཕྱི་མ་རྣམས་ཀྱིས་བསྟན་ཏེ། དེ་ཡང་སྡོམ་པ་ཐོབ་ཚུལ་བསྲུང་བྱ་རྣམས་གྲངས་ཕྱིར་བཅོས་ཚུལ་ཀྱི་སྒོ་ནས་མ་ཡིན་པར་ཚུལ་ཁྲིམས་ཉིད་སྲུང་བྱེད་ཀྱི་ཐབས་ནི་བག་ཡོད་དང་དྲན་ཤེས་རྣམས་ཇི་སྐད་གསུངས་པ་བཞིན་ཡང་ཡང་བསྒོམ་ཏེ་རང་རྒྱུད་ལ་བསྐྱེད་དགོས་ལ་བག་ཡོད་མེད་པར་རང་དགར་ལུས་ངག་བཙོན་དུ་བཟུང་ནས་བསྲུང་སྡེམ་ཁུར་དུ་སོང་སྟེ་རེ་ཞིག་བསྲུང་ཁུལ་བྱས་ཀྱང་སྣང་བ་བྲིད་མཁས། རིག་པ་ཅོལ་ཆུང༌། ཡུལ་བསླུ་སྐྱེན་པས་མཐའ་མི་འཁྱོལ་བས་ན་བག་ཡོད་བསྟེན་ཏེ་ཐོས་བསམ་སྒོམ་གསུམ་གྱི་ཡོན་ཏན་ཐམས་ཅད་ཀྱི་གཞི་རྟེན་ཚུལ་ཁྲིམས་བསྲུང་བ་ལ་འབད་པ་གཅེས་ཏེ། ཀླུའི་དབང་པོས། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། །ཡོན་ཏན་ཀུན་གྱི་གཞི་རྟེན་ལགས་པར་གསུངས། །ཞེས་དང༌། དབྱིག་གཉེན་གྱིས། ཚུལ་གནས་ཐོས་དང་བསམ་ལྡན་པས། །བསྒོམ་པ་ལ་ནི་རབ་ཏུ་སྦྱར། །ཞེས་གསུངས་པ་ལྟར་ཡོན་ཏན་ཐམས་ཅད་ཀྱི་རྩ་བའམ་གཞི་རྟེན་ཚུལ་ཁྲིམས་ཡིན་ལ། ཚུལ་ཁྲིམས་དེ་ཡང་དག་པར་བསྲུང་བར་བྱེད་པ་ལ། བསྲུང་བྱ་མི་ཤེས་བསྲུང་བར་རློམས་པ་མཚར། །ཞེས་གསུངས་པ་ལྟར་ཐོག་མར་བསླབ་བྱ་རྩ་ལྟུང་བཅོ་བརྒྱད་ལ་སོགས་པའི་དགག་སྒྲུབ་ཀྱི་བསླབ་བྱ་རྣམས་ལེགས་པར་ཤེས་པར་བྱས་ནས་བླང་དོར་རམ་འཇུག་ལྡོག་གི་གནས་ལ་གཟོབ་པ་ལྷུར་ལེན་པ་བག་ཡོད་ཀྱི་ངོ་བོ་ཡིན་པར་ཡང་ཤེས་པར་བྱས་ཏེ་དེ་ཉིད་རང་རྒྱུད་ལ་བསྐྱེད་ནས་བླང་དོར་ལ་འབད་དགོས་ཏེ། ཏིང་འཛིན་རྒྱལ་པོ་ལས། ཁྲིམས་དང་ཐོས་དང་གཏོང་དང་བཟོད་ལ་སོགས། །དགེ་བའི་ཆོས་སུ་བརྗོད་པ་ཇི་སྙེད་པ། །ཀུན་གྱི་རྩ་བ་བག་ཡོད་འདི་ཡིན་ཏེ། །གཏེར་ཐོབ་བྱེད་ཅེས་བདེ་བར་གཤེགས་པས་བསྟན། །ཞེས་པ་ལྟར་བག་ཡོད་བརྟེན་པ་ལས་དེ་དག་འཐོབ་པར་འགྱུར་བས་ན་དེ་ལྟར་ངེས་པར་ཤེས་པར་བྱས་ཏེ་རྒྱལ༷་བ༷འི་སྲས༷་པོ་བྱང་ཆུབ་སེམས་དཔའ་རྣམས་ཀྱིས༷་གོང་དུ་བཤད་པ་དེ༷་ལྟ༷་བུར༷། བྱང༷་ཆུབ༷་ཀྱི༷་སེ༷མས་སྦྱོར་དངོས་རྗེས་གསུམ་ཚང་བའི་སྒོ་ནས་སྲོག་གི་ཕྱིར་ཡང་མི་འདོར་བར་རང་རྒྱུད་ལ་ར༷བ་དུ་བརྟན༷་པོར་བཟུ༷ང་ན༷ས། ལེ་ལོ་དང་ཕྱི་བཤོལ་གྱིས་གཡེ༷ལ་བ༷་མེ༷ད་པ༷ར་དུས་རྟག༷་ཏུ༷་ཡ༷ང༌། བྱང་ཆུབ་སེམས་དཔའི་རྩ་ལྟུང་ཉི་ཤུ་སོགས་དགག་སྒྲུབ་ཀྱི་བསླབ༷་པ་རྣམས་ལ༷ས་མི༷་འད༷འ་བའམ་མི་ཉམས་པའི་དོན་དུ་ཅིས་ཀྱང་འབ༷ད་པ༷ར་བྱ༷་བསམ་དགོས་སོ།།དེ་ལ་རྒྱལ་བའི་སྲས་ཞེས་སྤྱིར་སེམས་མཆོག་བསྐྱེད་པ་མི་གཙོ་སྐྱེས་པ་གཙོ་ཞེས་པ་ལྟར་ཡིན་ཀྱང༌། སེམས་ཅན་རྣམས་ལ་བྱམས་སེམས་ཙམ་ཡོད་པ་ལ་གཞན་དག་གིས་བྱང་ཆུབ་སེམས་དཔའ་ཞེས་འདོགས་ཀྱང་བྱང་ཆུབ་སེམས་དཔར་མི་འགྱུར་བས། གཙོ་ཆེར་དོན་གཉིས་སམ་ཟུར་གཉིས་དང་ལྡན་པའི་རྫོགས་བྱང་དོན་གཉེར་གྱི་བསམ་བརྒྱ་ཆེན་པོའི་སྒོ་ནས་ཆོ་ག་ཚད་ལྡན་གྱིས་ཚུལ་བཞིན་དུ་བྱང་སྡོམ་རང་རྒྱུད་ལ་བླངས་ནས་བཟུང་རྒྱལ་སྲས་བྱང་ཆུབ་སེམས་དཔའ་ཞེས་འདོགས་སུ་རུང་བ་ལས་གཞན་དུ་མ་ཡིན་ནོ། །བརྟན་བཟུང་ཞེས་མི་ལྡོག་པ་ཡི་སེམས་ཀྱིས་སུ། །སེམས་དེ་ཡང་དག་བླང་གྱུར་པ། །ཞེས་སེམས་བསྐྱེད་ཚེ་དུས་འདི་ནས་བཟུང་བྱང་ཆུབ་ཀྱི་སེམས་འདི་ཅི་ལ་བབ་ཀྱང་མི་གཏོང་ངོ་སྙམ་པའི་འདུན་པས་བརྟན་པོར་འཛིན་དགོས་ཏེ་འདུན་པ་གཏད་དཔེར་ན་རྨི་ལམ་ཟིན་དགོས་སྙམ་དུ་འདུན་པ་གཏད་ན་ཟིན་པར་འགྱུར་བ་ལྟར་ཡིན་པས་འདུན་པ་གཏད་པ་གལ་ཆེ་གསུངས། བསླབ་ལས་མི་འདའ་ཞེས་བྱང་ཆུབ་སེམས་དཔའི་བསླབ་པ་རྒྱ་མཚོ་ལྟ་བུ་ལ་དཔེར་ན་ཞེས་མཁས་མཁས་སྙན་སྙན་བྱས་པས་ཅི་ཡང་མི་འོང་བས། བྱང་ཆུབ་སེམས་དཔའི་བསླབ་པ་རྣམས་དང༌། ཁྱད་པར་དུ་བསླབ་བྱའི་གཙོ་བོ་གང་ཡིན་ཤེས་དགོས་པ་ལས་དང་པོ་ལ་སྤང་བླང་གཉིས་ལས། དང་པོ་ལ་སྤང་བྱ་རྩ་ལྟུང་བཅོ་བརྒྱད་དང༌། སྨོན་འཇུག་གི་རྩ་ལྟུང་དང་གཉིས་ལས། དང་པོ་ནི། ནམ་མཁའི་སྙིང་པོའི་མདོ་ལས། རྩ་ལྟུང་བཅོ་བརྒྱད་གསུང་པ་བསླབ་བཏུས་སུ་ཚིགས་བཅད་དུ་བསྡུས་པ་དཀོན་མཆོག་གསུམ་གྱི་དཀོར་འཕྲོག་པ། །ཕས་ཕམ་པ་ཡི་ལྟུང་བར་འདོད། །དམ་པའི་ཆོས་ནི་སྤོང་བྱེད་པ། །གཉིས་པར་ཐུབ་པས་གསུང་བ་ཡིན། །ཚུལ་ཁྲིམས་འཆལ་བའི་དགེ་སློང་ལའང༌། །ངུར་སྨྲིག་འཕྲོག་དང་བརྡེག་པ་དང༌། །བརྩོན་རར་འཇུག་པར་བྱེད་པ་དང༌། །རབ་ཏུ་བྱུང་ལས་འབེབས་པ་དང༌། །སྲོག་དང་འབྲལ་བྱེད་གསུམ་པ་ཡིན། །མཚམས་མེད་ལྔ་པོ་བྱེད་པ་དང༌། །ལོག་པར་ལྟ་བ་འཛིན་པ་དང༌། །གྲོང་ལ་སོགས་པར་འཇིག་པ་ཡང༌། །རྩ་བའི་ལྟུང་བར་ཐུབ་པས་གསུངས། །བློ་སྦྱོང་མ་བྱས་སེམས་ཅན་ལ། །སྟོང་པ་ཉིད་ནི་བརྗོད་པ་དང༌། །སངས་རྒྱས་ཉིད་ལ་ཞུགས་པ་རྣམས། །རྫོགས་པའི་བྱང་ཆུབ་བཟློག་པ་དང༌། །སོ་སོར་ཐར་པ་ཡོངས་སྤང་ནས། །ཐེག་པ་ཆེ་ལ་སྦྱར་བ་དང༌། །སློབ་པའི་ཐེག་པས་ཆགས་ལ་སོགས། །སྤོང་བར་འགྱུར་བ་མིན་ཞེས་འཛིན། །ཕ་རོལ་དག་ཀྱང་འཛིན་འཇུག་དང༌། །རང་གི་ཡོན་ཏན་བརྗོད་པ་དང༌། །རྙེད་པ་དང་ནི་བཀུར་སྟི་དང༌། །ཚིགས་བཅད་རྒྱུ་ཡིས་གཞན་སྨོད་དང༌། །བདག་ནི་ཟབ་མོ་བཟོད་པའོ་ཞེས། །ལོག་པ་ཉིད་ནི་སྨྲ་བ་དང༌། །དགེ་སྦྱོང་ཆད་པས་གཅོད་འཇུག་དང༌། །དཀོན་མཆོག་གསུམ་གྱི་སྦྱིན་བྱེད་དང༌། །སྦྱིན་པ་ལེན་པར་བྱེད་པ་དང༌། །ཞི་གནས་འདོར་བར་བྱེད་པ་དང༌། །ཡང་དག་འཇོག་གི་ལོངས་སྤྱོད་རྣམས། །ཁ་ཏོན་བྱེད་ལ་སྦྱིན་པ་དང༌། །འདི་དག་རྩ་བའི་ལྟུང་བ་སྟེ། །སེམས་ཅན་དམྱལ་བ་ཆེན་པོའི་རྒྱུ། །རྨི་ལམ་འཕགས་པ་ནམ་སྙིང་པོའི། །མདུན་དུ་འདུག་སྟེ་བཤགས་པར་བྱ། །ཞེས་རིམ་པར་རྒྱལ་པོ་ལ་འབྱུང་ཉེ་བ་ལྔ། །བློན་པོ་ལ་འབྱུང་ཉེ་བ་ལྔ། །དམང་ཕལ་པ་ལ་འབྱུང་ཉེ་བ་བརྒྱད་བཅས་བཅོ་བརྒྱད་བཤགས་ཐབས་དང་བཅས་བསྟན་ཏོ། །གཉིས་པ་ནི་གསང་ཆེན་ཐབས་ལ་མཁས་པའི་མདོ་ལས། རིགས་ཀྱི་བུ་བྱང་ཆུབ་སེམས་དཔའ་ཉན་ཐོས་དང༌། རང་སངས་རྒྱས་ཡིད་ལ་བྱེད་པས་གནས་པ་འདི་ནི་བྱང་ཆུབ་སེམས་དཔའི་རྩ་བའི་ལྟུང་བ་ལྕི་བའོ་ཞེས་ཐེག་དམན་དུ་སེམས་བསྐྱེད་ནས་སེམས་ཅན་བློས་བཏང་བ་སྨོན་སེམས་ཀྱི་རྩ་ལྟུང་དང༌། དཀོན་མཆོག་བརྩེགས་པ་ལས་གསུངས་པའི། འཇུག་པའི་བསླབ་བྱ་ཉམས་པའི་རྩ་ལྟུང་སྟེ་གཉིས་སོ། །དེ་ཡང་སྦྱིན་སོགས་བསྒྲུབ་པར་དམ་བཅས་པ་ལས་ཉམས་ཏེ་རང་གི་ནུས་པའི་ཚོད་ཙམ་ཞིག་ཀྱང་མི་བསྒྲུབ་བོ་སྙམ་པའི་བློ་སྐྱེས་པས་འཇུག་སེམས་གཏོང་གི་སྙོམ་ལས་སོགས་ཀྱིས་དགེ་བ་ལ་མི་སྦྱོར་བ་ཙམ་གྱིས་རྩ་བ་ནས་མི་གཏོང་ངོ༌། །མདོར་ན་ཉེས་སྤྱོད་སྤང་བའོ། །གཉིས་པ་ནི། ཕྱིན་དྲུག་ལ་བསླབ་པ་དང༌། སེམས་ཅན་ལ་ཕན་པའི་དོན་སྒྲུབ་པར་བྱེད་པའོ། །གཉིས་པ་ཁྱད་པར་དུ་བསླབ་བྱའི་གཙོ་བོ་ཤེས་དགོས་པས། རྒྱལ་པོ་ལ་གདམས་པའི་མདོ་ལས། རྒྱལ་པོ་ཆེན་པོ་ཁྱོད་ནི་བྱ་བ་མང་ལ་བྱེད་པ་མང་བ་སྟེ། ཐམས་ཅད་ཀྱི་ཐམས་ཅད་རྣམ་པ་ཐམས་ཅད་ཀྱི་ཐམས་ཅད་དུ་སྦྱིན་པའི་ཕ་རོལ་དུ་ཕྱིན་པ་ལ་བསླབ་པ་ནས་ཤེས་རབ་ཀྱི་ཕ་རོལ་ཏུ་ཕྱིན་པའི་བར་ལ་སློབ་མི་བཟོད་ན། འདི་ལྟར་རྒྱལ་པོ་ཆེན་པོ་རྫོགས་པའི་བྱང་ཆུབ་ལ་འདུན་པ་དང༌། དད་པ་དང༌། དོན་དུ་གཉེར་བ་དང༌། སྨོན་པ་འདི་འགྲོ་ཡང་རུང༌། །འགྲེང་ཡང་རུང༌། འདུག་ཀྱང་རུང༌། ཉལ་ཡང་རུང༌། སད་ཀྱང་རུང༌། ཟ་ཡང་རུང༌། འཐུང་ཀྱང་རུང༌། རྟག་ཏུ་རྒྱུན་མི་འཆད་པར་དྲན་པར་གྱིས་ཤིག །ཡིད་ལ་གྱིས་ཤིག །སྒོམས་ཤིག་སངས་རྒྱས་དང་བྱང་ཆུབ་སེམས་དཔའ་དང་ཉན་ཐོས་དང་རང་སངས་རྒྱས་དང༌། སོ་སོའི་སྐྱེ་བོ་ཐམས་ཅད་དང༌། བདག་གི་འདས་པ་དང༌། མ་འོངས་པ་དང་ད་ལྟར་བྱུང་བའི་དགེ་བའི་རྩ་བ་ཐམས་ཅད་བསྡུས་ཏེ་རྗེས་སུ་ཡི་རང་བའི་མཆོག་གིས་རྗེས་སུ་ཡི་རང་བར་གྱིས་ཤིག །རྗེས་སུ་ཡི་རང་ནས་ཀྱང་སངས་རྒྱས་དང་བྱང་ཆུབ་སེམས་དཔའ་དང༌། རང་སངས་རྒྱས་དང་ཉོན་ཐོས་རྣམས་ལ་མཆོད་པ་ཕུལ་ཅིག །ཕུལ་ནས་ཀྱང་སེམས་ཅན་ཐམས་ཅད་དང་ཐུན་མོང་དུ་གྱིས་ཤིག །དེ་ནས་སེམས་ཅན་ཐམས་ཅད་ཐམས་ཅད་མཁྱེན་པ་ཉིད་ཀྱི་གོ་འཕང་ཐོབ་པར་བྱ་བའི་ཕྱིར་དང༌། སངས་རྒྱས་ཀྱི་ཆོས་ཐམས་ཅད་ཡོངས་སུ་རྫོགས་པར་བྱ་བའི་ཕྱིར་ཉིན་གཅིག་བཞིན་དུ་དུས་གསུམ་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བསྔོས་ཤིག །རྒྱལ་པོ་ཆེན་པོ་ཁྱོད་དེ་ལྟར་ཞུགས་ལ་རྒྱལ་པོ་གྱིས་ཤིག །རྒྱལ་པོའི་སྲིད་ཀྱང་མི་ཉམས་སོ། །བྱང་ཆུབ་ཀྱི་ཚོགས་ཀྱང་ཡོངས་སུ་རྫོགས་པར་འགྱུར་ཞེས་པས་བྱང་ཆུབ་ཏུ་སྨོན་པ་དང་དགེ་བ་ལ་རྗེས་སུ་ཡི་རང་བ་དང་དེ་སངས་རྒྱས་སྲས་བཅས་ལ་འབུལ་ཞིང་བྱང་ཆུབ་ཆེན་པོར་བསྔོ་བར་གསུངས་པ་འདི་དང༌། ལག་བཟང་གིས་ཞུས་པ་ལས། སེམས་ཅན་ཐམས་ཅད་ཀྱི་དོན་དུ་རྫོགས་པའི་བྱང་ཆུབ་ཐོབ་པར་ཤོག་ཅག་སྙམ་པའི་འདུན་པ་མ་བརྗེད་ན་དེར་སངས་རྒྱས་ཀྱི་སའི་ཟག་མེད་ཀྱི་ཕྱིན་དྲུག་འདུ་བར་གསུངས་པས་ན་དེས་ཕྱིན་དྲུག་ལ་ཡང་བསླབ་པ་ཡིན་པར་གསུངས། འདི་དག་གིས་བྱང་ཆུབ་སེམས་ཀྱི་མཚན་ཉིད་ལེགས་པར་བསྟན་ཅིར་སྙིགས་དུས་ཀྱི་སེམས་ཅན་རྣམས་ལ་ཕན་པ་ཆེ་བའི་གདམས་ངག་གི་མཆོག་ཡིན་ནོ། །གཉིས་པ་ལ། བསྒྲུབ་བྱ་བསླབ་པ་ལ་བསམ་སྟེ་བག་ཡོད་པར་བྱ་བ། རྟེན་དལ་འབྱོར་ལ་བསམ་སྟེ་བག་ཡོད་པར་བྱ་བ། སྤང་བྱ་ཉོན་མོངས་པ་ལ་བསམ་སྟེ་བག་ཡོད་པར་བྱ་བ་དང་གསུམ་ལས། དང་པོ་ལ། བསམ་པ་སེམས་བསྐྱེད་མི་ཉམས་པར་བྱ་བ་སྦྱོར་བ་བརྩོན་འགྲུས་མི་ཉམས་པར་བསྲུང་བ་དང་གཉིས་ལས། དང་པོ་ནི།
བ༷ག་ཅོ༷ལ་ཏེ་ཅི་ཡང་མ་བརྟགས་པའི་བྱ་བ་བརྩམ༷་པ༷འམ་བསྒྲུབ་པར་ཁས་བླངས་པ་གང༷་ཡི༷ན་པ༷འམ། བྱ་བ་གང༷་ཞིག༷་དོན་ཡོད་མེད་སོགས་ཅུང་ཟད་བརྟགས་ཀྱང་ཞིབ་པར་ལེ༷གས་པ༷ར་མ༷་བརྟག༷ས་པ༷་ཡི་བྱ་བ་དེ༷་ནི༷་བསྒྲུབ་པར་ཁས་བླངས་ཤིང་དམ༷་བཅ༷ས་པར་བྱས༷་པར་གྱུར༷་ཀྱང་༷། ཁས་བླངས་བ་བཞིན་དུ་བྱ༷༷་བའ༷མ་མི་བྱ་བར་བཏུང༷་ཞེས༷་གཟོད་ཞིབ་པར་བརྟག༷ས་ཤིང་དཔྱད་པའི༷་སྒོ་ནས་བླང་དོར་ལ་འཇུག་ལྡོག་བྱེད་པ་རིག༷ས་ཤིང་འཐད་པ་ཡིན་པ་ལ། 
འདི་ནི་དེ་ལྟ་མ་ཡིན་ཏེ་འཁྲུལ་བ་ཅུང་ཟད་ཀྱང་མི་མངའ་བའི་སང༷ས་རྒྱས༷་རྣམ༷ས་དང༷་དེ༷་ཡི༷་སྲས༷། བྱང་ཆུབ་སེམས་དཔའ་ཆེན་པོ་འཇམ་དབྱངས་དང་བྱམས་པ་ལ་སོགས་པའི་ཤེ༷ས་ར༷བ་ཆེ༷ན་པོ༷ས་གང༷་ལ་ལེགས་པར་བརྟག༷ས་ནས་བྱང་ཆུབ་ཀྱི་སེམས་རིན་པོ་ཆེ་འདི་ཕན་ཡོན་ཆེན་པོ་དང་ལྡན་པར་གསུངས་ཤི༷ང༌། བད༷ག་རང་ཉིད༷་ཀྱིས༷་ཀྱང༷་ཕན་ཡོན་གྱི་ལེའུའི་སྐབས་སོགས་ནས་ཡང་དང་ཡང་དུ་ཞེས། ཤིན་ཏུ་དོན་ཆེན་ལྡན་པ་ལ། ཚིག་གཅིག་ལན་གཉིས་བརྗོད་པར་བྱ། །ཞེས་བརྟག༷ས་བརྟག༷ས་ནས་ཡོན་ཏན་དཔག་ཏུ་མེད་པ༷་དང་ལྡན་པར་མཐོང་སྟེ་བྱང་ཆུབ་ཀྱི་སེམས་དེ་རང་རྒྱུད་ལ་བླངས་ཟིན་ནས་ད་བསླབ་པ་ལ༷་སློབ་མི་ནུས་ཞེས་ཕྱི་བཤོལ་ལམ་བཤོ༷ལ་དུ་ཅི༷་ཞི༷ག་ཡོ༷ད་དེ་མེད་པས་བསླབ་བྱ་ལ་འབད་པར་བྱ་དགོས་སོ། །
ག༷ལ་ཏེ༷་སྔར་བསྟན་པ་དེ༷་ལྟར༷་སེམས་ཅན་ཐམས་ཅད་སྲིད་ཞིའི་སྡུག་བསྔལ་ལས་བསྒྲལ་ཏེ་སངས་རྒྱས་ཀྱི་གོ་འཕང་ལ་འགོད་པར་དམ༷་བཅ༷ས་ན༷ས། དེ་སྦྱོར་བ་ལག་ལེན་གྱི་སྒོ་ནས་ལ༷ས་ཀྱིས༷་བསྒྲུབ༷་པ་ལ་བརྩོན་པ༷ར་མ༷་བྱས༷་ན༷། སེ༷མས་ཅ༷ན་མགྲོན་དུ་བོས་པ་དེ༷་དག༷་ཀུན༷་ཁས་བླངས་པ་ལྟར་སངས་རྒྱས་ཀྱི་གོ་འཕང་མ་བྱིན་པ་ས་བསླུས༷་པར་བྱས་པ༷ས་བསླུབ་པོ་བད༷ག་གི་འགྲོ༷་བ༷་ཅི༷་འདྲར༷་འགྱུར༷་ཏེ་དམྱལ་བ་ལ་སོགས་པའི་ངན་འགྲོར་འགྲོ་བར་འགྱུར་བ་ལས་མ་འདས་པ་དེས་ན་ཇི་ལྟར་དམ་བཅས་པ་བཞིན་དུ་བསྒྲུབ་པར་བྱའོ་ཞེས་བསམ་དགོས་སོ། །
དེའི་རྒྱུ་མཚན་དངོ༷ས་པོ༷་ཕ༷ལ་པ༷་ཟན་ཆང་བུ་ལྟ་བུ་ཅུང༷་ཟ༷ད་ཙམ་ལ༷འ༷ང༌། ཡི༷ད་ཀྱིས༷་འདི་ལ་འདི་སྦྱིན༷་པར༷་བྱའོ་ཞེས་བས༷མ་པར་བྱས༷་ནས༷། མི༷་གང༷་གིས་དངོས་སུ་དེ་སྦྱིན༷་པ༷ར་མི༷་བྱེད༷་པ༷་ཡི་མི་དེ༷་ཡ༷ང་ཡི༷་དྭག༷ས་སུ་སྐྱེ་བར་འགྱུར༷་རོ་ཞེས་ཆོས་ཡང་དག་པར་སྡུད་པའི་མདོ་ལས་གསུངས་ཤིང༌། མདོ་དྲན་པ་ཉེར་བཞག་ལས་ཀྱང༌། ཅུང་ཟད་གཅིག་སྦྱིན་པར་བས༷མ་ནས་མ་བྱིན་ན་ནི་ཡི་དྭགས་སུ་སྐྱེལ་དམ་བཅས་ནས་མ་བྱིན་པ་ནི་སེམས་ཅན་དམྱལ་བར་འགྲོའོ་ཞེས་གསུང༷ས་ན༷། 
བླ༷་ན༷་མེད༷་པའི༷་སངས་རྒྱས་ཀྱི་བདེ༷་བ༷་ཆེན་པོ་ལ་རང་གིས་ཁ་ཙམ་མ་ཡིན་པར་བས༷མ་པ༷་ཞེ་ཐ༷ག་པ༷ས་ནམ་མཁའི་གར་ཁྱབ་ཀྱི་སེམས་ཅན་ཐམས་ཅད་མགྲོན་དུ་གཉེར༷་བའམ་བོས་ན༷ས་ཇི་ལྟར་ཁས་བླངས་བ་བཞིན་དུ་སྦྱོར་བ་ལག་ལེན་གྱི་སྒོ་ནས་སངས་རྒྱས་ཀྱི་གོ་འཕང་དེ་བསྒྲུབ་པར་མ་བྱས་པའམ་མ་བྱིན་ན་རྒྱལ་བ་སྲས་དང་བཅས་པ་དང་འགྲོ༷་བ༷་ལྷ་དང་ལྷ་མིན་ལ་སོགས་པ་དེ་ཐ༷མས་ཅ༷ད་རྫུན་གྱིས་བསླུས༷་པར་བྱས་པ་ཡིན་པས་ན༷། བསླུ་བར་བྱེད་པ་པོ་བདག་བདེ༷་འགྲོར༷་ཇི༷་ག༷ར་འགྲོ༷་བར་འགྱུར༷་ར༷མ་སྟེ་མི་འགྱུར་བ་ཁོ་ནའོ། །དེ་ལྟར་ན་པད་དཀར་དུ་ཤཱ་རིའི་བུས་སྔོན་བྱང་ཆུབ་ཏུ་སེམས་བསྐྱེད་ནས་སངས་རྒྱས་སྟོང་ཕྲག་བཅུ་ལ་བསྙེན་བཀུར་བྱས་ཤིང་སེམས་ཅན་གྱི་དོན་ལ་ཞུགས་པ་ན། རྒྱལ་པོ་བི་ན་སི་བར་གྱུར་པ་ལ་བདུད་སྡིག་ཅན་བྲམ་ཟེར་སྤྲུལ་པས་ལག་པ་བསླང་བ་ལ་གཡས་བཅད་དེ་གཡོན་པས་བྱིན་པས་མ་གུས་པས་བྱིན་པ་མི་ལེན་ཟེར་ནས་བསྐྱུར་བ་ལ་སྐྱོ་བར་གྱུར་ནས་སེམས་བསྐྱེད་བཏང་ཡང་རང་ཐར་པ་དགྲ་བཅོམ་པ་ཐོབ་ཅིང་སེམས་ཅན་གྱི་དོན་མཛད་པ་དང་སྔོན་བྱང་སེམས་བསྐལ་པ་བཞི་བཅུར་སྤྱོད་པ་སྤྱད་པའི་མི་ཞིག་གིས་བྱང་ཆུབ་ཀྱི་སེམས་བཏང་ཡང་རང་རྒྱལ་དུ་གྱུར་པར་གསེར་མདོག་ཅན་གྱི་རྟོགས་བརྗོད་དུ་གསུངས་པ་དག་དང་འགལ་ལོ་ཞེ་ན་མི་འགལ་ཏེ། 
དེ་ལྟ་བུ་ལ་སོགས་པའི་མི༷་གང༷་གིས་བྱང༷་ཆུབ༷་སེམ༷ས་གཏང༷་ཡ༷ང་དེ༷་དག༷་རང་ཉིད་ངན་འགྲོར་མ་ལྟུང་བར་ཐར་པ་ཐོབ་ཅིང་གཞན་དག་ཀྱང་ཐ༷ར་པ༷ར་མཛ༷ད་པ༷་ནི༷། རང་རང་གི་སྔོན་ལ༷ས་ཀྱི་ཚུལ༷་ཞིག་གིས་ཡིན་ཀྱང་ལས་ཚུལ་སྣ་ཚོགས་པ་རྣམས་ཚུར་མཐོང་གིས་བས༷མ་གྱིས༷་མི༷་ཁྱབ༷་སྟེ༷། ཇི་སྐད་དུ། རྨ་བྱའི་མདོངས་བཀྲ་གཅིག་ལ་ཡང༌། །རྒྱུ་ཡི་དབྱེ་བ་ཐ་དད་པ། །དེ་མཁྱེན་པ་ནི་ཀུན་མཁྱེན་ཏེ། །ཀུན་མཁྱེན་ཡེ་ཤེས་མིན་པས་མིན། །ཞེས་པ་ལྟར་རྒྱུ་འབྲས་ཕྲ་ཞིང་ཞིབ་པ་དེ་ཐ༷མས་ཅ༷ད་མཁྱེན༷་པ་ཁོ༷་ནས༷་མཁྱེན༷་ཅིང་གཟིགས་པའི་ཁྱད་ཆོས་ལས་གཞན་སུས་ཀྱང་བསམ་གྱིས་མི་ཁྱབ་པ་ཡིན་པས་བསམ་པའི་ངལ་བས་ཅི་ཞིག་བྱ་ཞེས་པ་སྟེ་སེམས་ཅན་ཀྱི་ལས་དང་སངས་རྒྱས་ཀྱི་མཛད་པ་དང༌། ཏིང་འཛིན་དང་སྨན་དང་སྔགས་ཀྱི་ནུས་པ་བསམ་གྱིས་མི་ཁྱབ་པའི་གནས་སུ་གསུངས་པས་སོ། །འདི་ལ་ཡང་བདག་ཅག་གིས་མི་ཤེས་སོ་ཞེས་རྣམ་སྣང་དང་རྣམ་བཤད་ལས་སོ། །དགེ་ལྷ་ནི། ཐབས་ཀྱིས་བཏང་དུ་ཟིན་ཀྱང་ཡང་དག་པར་ལེན་པས་སེམས་ཅན་ཐམས་ཅད་གྲོལ་བར་བྱེད་པ་ཡིན་ནོ་ཞེས་དང༌། བི་བྷུ་ཏི་ནི། ཀུན་རྫོབ་བྱང་སེམས་བཏང་ཡང་དོན་དམ་བྱང་སེམས་མ་བཏང་བ་ཞེས་དང༌། འདིའི་འགྲེལ་ཆེན་དུ་སེམས་བསྐྱེད་བཏང་ཡང་ཐར་པའི་སེམས་མ་གཏང་བའི་ནུས་པས་ཐར་བ་ཐོབ་ནས་སེམས་ཅན་སྒྲོལ་བ་ལ་ཉེས་པ་མེད་ཅེས་བཤད་དོ། །དེ་ལས་དང་པོ་ནི། མདོ་རྒྱན་ལས། ཉན་ཐོས་བྱང་ཆུབ་ཆེན་པོར་འགྱུར་བར་གསུངས་པ་དེ་ཡིན་ནམ་སྙམ། དེ་ཡང་དགོས་ཆེད་ཀྱིས་བྱང་སེམས་བཏང་ཚུལ་བྱས་ཀྱང་སླར་བླངས་པ་ཡིན་པར་གསུངས། གཉིས་པ་འདི་ཡང་འཐད་ཕྱོགས་སུ་མཛད་པ་འདུག་ཀྱང༷་མཐོང་ལམ་གྱི་བདེན་པ་བདག་མེད་གཉིས་རྟོགས་ཚེ་ཀུན་རྫོབ་བྱང་སེམས་བཏང་བར་ཇི་ལྟར་འཐད་སྙམ་པ་སོགས་གང་ལའང་དཔྱད་གཞི་ཆེ་ཡང་དགོངས་པར་བསླང་བར་བྱོས་ཤིག །དེ་ཡང་སྨོན་སེམས་གཏོང་བ་ལའང༌། དགྲ་མི་ཤ་བོར་བ་ལྟ་བུ་སོགས་སུ་ཡིན་ཀྱང་འདི་ལ་ཕན་འདོགས་པའི་དུས་བྱུང་ན་མི་བཏགས་གནོད་པ་བཟློག་པའི་དུས་བྱུང་ན་ཡང་མི་བཟློག་སྙམ་པས་སེམས་ཅན་བློས་བཏང་བར་དང༌། ཐེག་དམན་དུ་སེམས་བསྐྱེད་པ་དང༌། རྩ་ལྟུང་བྱུང་བ་གསུམ་གྱིས་གཏང་ལ། 
བྱང་ཆུབ་ཀྱི་སེམས་བཏང་བ་དེ༷་ནི་བྱང་ཆུབ༷་སེམས་དཔ༷འ་རྣམས་ལ༷་ལྟུང༷་བའི༷་ནང༷་ནས༷་ཤིན་ཏུ་ཉེས་པ་ལྕི་བ༷་སྟེ། འཕགས་པ་སྡུད་པ་ལས། གལ་ཏེ་བསྐལ་པ་བྱེ་བར་དགེ་བའི་ལས་ལམ་བཅུ། །སྤྱོད་ཀྱང་རང་རྒྱལ་དགྲ་བཅོམ་ཉིད་ལ་འདོད་བསྐྱེད་ན། །དེ་ནི་ཚུལ་ཁྲིམས་སྐྱོན་བྱུང་ཚུལ་ཁྲིམས་ཉམས་པ་ཡིན། །སེམས་བསྐྱེད་དེ་ནི་ཕས་ཕམ་བས་ཀྱང་ཤིན་ཏུ་ལྕི། །ཞེས་གསུངས་ཤིང༌། དེའི་རྒྱུ་མཚན་འདི༷་ལྟར༷་ལྟུང་བ་དེ༷་ནི༷་བྱུང་༷་བར་གྱུར༷་ན༷་སེམ༷ས་ཅ༷ན་མ་ལུས་པ་ཀུན༷་གྱི༷་དོ༷ན་བསྒྲུབ་པ་ལ༷་ནུས་པ་དམ༷ན་པར་འགྱུར་བའི་ཕྱིར་རོ། །དེ་ལ་སེམས་ཅན་བློས་བཏང་བའི་ལྟུང་བ་བྱུང་ཡང་ཐེག་དམན་གྱི་ཐར་པ་ཐོབ་ནས་ལྷག་མེད་མ་གྲུབ་ཀྱི་བར་དུ་སེམས་ཅན་གྱི་དོན་བྱེད་ཀྱང་ནམ་མཁས་གར་ཁྱབ་ཀྱི་སེམས་ཅན་གྱི་དོན་མི་ནུས་པས་སེམས་ཅན་ཀུན་གྱི་དོན་ལ་དམན་པར་འགྱུར་ལ་སངས་རྒྱས་འགྲུབ་ན་ནམ་མཁས་གར་ཁྱབ་ཀྱི་སེམས་ཅན་གྱི་དོན་རྒྱ་ཆེན་པོ་བྱེད་པར་འགྱུར་རོ། །
དེར་མ་ཟད་གང༷་སེམས་ཅན་གཞ༷ན་འགའ་ཞིག་གིས་ཡུན་རིང་པོར་ལྟ་ཅི་དུས་སྐད༷་ཅིག་གི་བར་ཙམ༷་དུ་ཡ༷ང་བྱང་ཆུབ་སེམས་དཔའ་འདིའི༷་བསོ༷ད་ན༷མས་དགེ་བའི་བར༷་ཆ༷ད་དང་གེ༷གས་བྱེད༷་པར་གྱུར་ན་གེགས་བྱེད་པ༷་དེས་ཀྱང་བྱང་སེམས་དེ་སེ༷མས་ཅ༷ན་ཐམས་ཅད་ཀྱི༷་དོན༷་སྒྲུབ་པ་ལ༷་དམ༷ན་ཞིང་ཉམས་པར་འགྱུར༷་བའི་ལས་བྱས་པ༷ས་བྱེད་པ་པོ་དེ༷་ཡི༷་ང༷ན་འགྲོར༷་སྐྱེ་བའི་གྲངས་མུ༷་མཐ༷འ་ཐུག་པ་མེ༷ད་པ་མྱོང་བར་འགྱུར་ཏེ་རབ་ཏུ་ཞི་བ་རྣམ་པར་ངེས་པ་ཆོ་འཕྲུལ་གྱི་མདོ་ལས། གང་ལ་ལ་ཞིག་གིས་འཛམ་བུ་གླིང་གི་སེམས་ཅན་ཐམས་ཅད་ཀྱི་བདོག་པ་འཕྲོག་ཅིང་སྲོག་བཅད་པ་བས་ཀྱང༌། གང་གིས་བྱང་ཆུབ་སེམས་དཔའི་དགེ་བ་ཐ་ན་དུད་འགྲོ་ལ་ཟན་ཆངས་པ་གཅིག་ཙམ་སྦྱིན་པའི་བར་ཆད་བྱས་ན། དེ་ནི་དེ་བས་སྡིག་པ་ཆེས་གྲངས་མང་དུ་བསྐྱེད་དེ། སངས་རྒྱས་འབྱུང་བ་བསྐྱེད་པའི་དགེ་བ་ལ་བར་ཆད་བྱེད་པའི་ཕྱིར་རོ་ཞེས་གསུངས་སོ། །འདི་ལའང་བསོད་ནམས་ཞེས་བྱང་ཆུབ་སེམས་ཀྱི་བར་ཆད་དང་དེ་བྱེད་མཁན་ལ་རྫོགས་བྱང་ཕྱིར་བཟློག་ཐེག་དམན་སེམས་བསྐྱེད་ཀྱི་རྩ་ལྟུང་དང་དབྱེར་པའི་ཡུལ་བྱང་ཆུབ་སེམས་དཔའ་དེས་སྨོན་སེམས་བཏང་བས་སེམས་ཅན་གྱི་དོན་ལ་དམན་ཞེས་སྔ་མའི་འཐད་པ་ཉིད་དུའང་འགྲེལ་པར་མཛད་དོ། །
དེའི་རྒྱུ་མཚན་ནམ་འཐད་པ་སེམས་ཅན་མང་པོ་ལྟ་ཞོག་སེ༷མས་ཅ༷ན་གཅི༷ག་གི༷་མངོན་མཐོའི་བདེ༷་བ༷་ཙམ་ཡ༷ང་བཤི༷ག་ན༷་བད༷ག་ཉིད༷་མངོན་མཐོའི་བདེ་བ་ལས་ཉམ༷ས་ཏེ་ངན་འགྲོར་སྐྱེ་བར་འགྱུར༷་ཞེས་མདོ་ལས་གསུང༷ས་ན་བྱང་ཆུབ་སེམས་དཔའི་དགེ་བའི་བར་ཆད་བྱས་པས་ནི་ན༷མ་མཁ༷འ་ཡི་ཁམས་མ༷་ལུས༷་མཐ༷འ་ཀླས༷་པའི༷་ལུས༷་ཅན༷་སེམས་ཅན་རྣམས་ཀྱི་བདེ༷་བ་ཆེན་པོའི་རྒྱུ་བཤི༷ག་པས་བདེ་འགྲོ་ལས་ཉམས་ཤིང་ངན་འགྲོར་མུ་མཐའ་མེད་པར་སྐྱེ་བར་འགྱུར་བ་ལྟ་སྨོས༷་ཀྱང་ཅི༷་དགོ༷ས་སོ།།དེའི་རྒྱུ་མཚན་ཡང་དེའི་བྱང་ཆུབ་སེམས་བསྐྱེད་ཀྱི་གེགས་མ་བྱས་ན་སངས་རྒྱས་འགྲུབ་ལ་དེ་འགྲུབ་ན་སྐུའི་འོད་ཟེར་སྣ་ཚོགས་ངན་སོང་གསུམ་སོགས་སུ་བཀྱེས་ནས་དེ་དག་གནས་སྐབས་སུ་བདེ་བ་ལ་འགོད་པ་སོགས་སེམས་ཅན་ཐམས་ཅད་རིམ་གྱིས། བྱང་ཆུབ་ཆེན་པོ་སངས་རྒྱས་ཀྱི་བདེ་བ་ལ་འགོད་པར་མཛད་པས་སོ། །
དེ་ལྟ་བུའི་ལྟུང་བ་བྱུང་ཡང་སོར་སྡོམ་དང་མི་འདྲ་བས་གཉེན་པོས་བཤགས་ཏེ་སླར་སེམས་བསྐྱེད་བླང་བས་གསོ་བར་བྱའོ་སྙམས་ན་གོང་དུ་བཤད་པ་དེ༷་ལྟར༷་རེས་འགའ་བྱང་ཆུབ་ཀྱི་སེམས་བཏང་བའི་ལྟུང༷་བ༷་སྟོབ༷ས་ལྡན༷་བྱུང་བ་དང༷་རེས་འགའ་བྱང༷་ཆུབ༷་ཀྱི་སེ༷མས་སྟོབ༷ས་དང་ལྡན་པ༷་བླང་བ་དག༷་འཁོ༷ར་བ༷ར་རེ༷ས་མོ༷ས་ཀྱིས༷་འདྲེ༷་བར་བྱེད༷་ན༷་ཡང༌། གནས་སྐབས་ས༷་དང་པོ་སོགས་ཐོབ༷་པ༷་ལ༷་ཡུན་རི༷ང་དུ་ཐོ༷གས་ན་མཐར་ཐུག་གི་བྱང་ཆུབ་ཆེན་པོར་ཐོབ་པ་ལ་ལྟ་སྨོས་ཀྱང་ཅི་དགོས། དེ་ལ་གལ་ཏེ་ལྟུང་བ་བཤགས་སྟོབས་ཀྱིས་དག་ནས་ངན་སོང་དུ་མ་སྐྱེས་ཀྱང་རང་རྒྱུད་ལ་ཡོན་ཏན་གསར་དུ་སྐྱེ་བའི་གེགས་བྱེད་པས་ན་ས་ཐོབ་པ་ལ་སོགས་པའི་ཡོན་ཏན་སྐྱེ་བ་ལ་ཡུན་རིང་དུ་ཐོགས་པར་འགྱུར་ཏེ། དཔེར་ན་ཏེ་ལོ་བས་ཞག་བདུན་གྱིས་མཆོག་གི་དངོས་གྲུབ་ཐོབ་པར་འགྱུར་བ་ལས་ཏིལ་སྤར་གང་ལྐོག་ནས་བླངས་བས་ཟླ་བ་བདུན་འགྱང་བ་ལྟ་བུའོ། །ཞེས་ཀྱང་གསུང༌། 
རྒྱུ་མཚན་དེ་ལྟས༷་ཏེ་དེ་ལྟ་བས་ན་སེམས་བསྐྱེད་པའི་དུས་སུ་ཇི༷་ལྟར༷་ཁས་བླང་ཞིང་དམ༷་བཅ༷ས་པ་བཞི༷ན་དུ། བདག༷་གི༷ས་བསླབ་པ་ལ་གུས༷་པ༷ས་བག་ཡོད་པའི་སྒོ་ནས་བསྒྲུབ༷་པ་ལ་འབད་པ༷ར་བྱའོ། །གཉིས་པ་ནི།
དེང༷་ན༷ས་སམ་དེ་རིང་ནས་བསླབ་པར་བྱ་བའི་བླང་དོར་གྱི་གནས་ལ་བརྩོ༷ན་པར༷་མ༷་བྱ༷ས་ན༷་ལྟུང་བའི་དབང་གིས་འདི་ནས་དུད་འགྲོ་ལ་སོགས་པར་འོ༷ག་ན༷ས་འོ༷ག་ཏུ༷་ངན་སོང་ནས་ངན་སོང་དུ་སྐྱེ་བ་བརྒྱུད་མར་འགྲོ༷་ཞིང་སྡུག་བསྔལ་མྱོང་བ༷ར་འགྱུར༷་རོ། །འོན་ཀྱང་བདག་གིས་བརྩོན་པར་མ་ནུས་ནའང་སངས་རྒྱས་བྱང་སེམས་བླ་མ་རྣམས་ཀྱིས་བདག་ངན་སོང་དུ་མི་གཏོང་བར་མཐོ་རིས་དང་ཐར་པའི་ལམ་དུ་འདྲེན་འགྲོའོ་སྙམ་ན། 
སྔར་ཡང་རང་དོན་ཡིད་བྱེད་མེད་པར་སེམས་ཅ༷ན་ཐ༷མས་ཅ༷ད་ལ་ཕ༷ན་པ་དང་བདེ་བ་འབའ་ཞིག་མཛ༷ད་པའི༷་སང༷ས་རྒྱས༷་བཅོམ་ལྡན་འདས་གྲང༷ས་མེ༷ད་པ་བྱོན་ནས་སེམས་ཅན་གྱི་དོན་མཛད་དེ་འད༷ས་པར་གྱུར༷་ཀྱང༷༌། དཔེར་ན་གསོར་མི་རུང་བའི་ནད་པ་ལ་སྨན་པས་ཕན་མི་ཐོགས་པ་བཞིན་དུ་བད༷ག་ནི༷་ར༷ང་གི༷་སྡིག་པ་མི་དགེ་བ་བྱས་པའི་ཉེ༷ས་པ༷ས་སངས་རྒྱས་མང་པོ་དེ༷འི་གསོ༷་བའི༷་སྟེ་ཕན་གདགས་ཤིང་འདྲེན་པའི་སྤྱོད༷་ཡུལ༷་དུ་མ༷་གྱུར༷་ཏོ༷།།དེ་ཡང་དཔེར་ན་འཇིག་རྟེན་གསུམ་གྱི་བླ་མ་སྐྱོན་ཀུན་ཟད་ཡོན་ཏན་ཀུན་ལྡན་བདག་ཅག་གི་སྟོན་པའི་མདུན་དུ་ལྷས་སྦྱིན་མངོན་སུམ་དུ་དམྱལ་བར་ལྟུང་བ་འདྲེན་དུ་མ་བྱུང་བ་ལྟར་རོ། །
ད༷་དུང༷་ངམ་ད་རུང་ཡང་སྔར་གྱི་སྤྱོད་པ་དམན་པ་དེ༷་བཞི༷ན་དུ་བད༷ག་གིས་དགེ་བ་མི་བསྒྲུབ་པར་སྡིག་པ་མི་དགེ་བ་བྱེད༷་ན༷། ལན་གཅིག་མ་ཡིན་པར་ཡ༷ང་དང༷་ཡ༷ང་དུ༷འ༷ང་འོག་ནས་འོག་ཏུ་འགྲོ་བ་དེ༷་བཞི༷ན་དུ་འགྱུར་ཏེ། ང༷ན་འགྲོ༷ར་སྐྱེ་ཞིང་གལ་ཏེ་དེ་ལས་ཐར་ནས་མངོན་མཐོར་སྐྱེས་ན་ཡང་ལས་ཀྱི་ལྷག་མ་ནད་མང་བ་དང༷་ལྕགས་སྒྲོག་སོགས་ཀྱིས་འཆི༷ང་བ༷་དང༷༌། རལ་གྲི་སོགས་ཀྱིས་བཅ༷ད་པ་དང༷་དགྲ་སྟྭ་སོགས་ཀྱིས་བཤ༷གས་པ་སོ༷གས་ཀྱི་སྡུག་བསྔལ་མྱོང༷་བ༷ར་འགྱུར༷་རོ། །གཉིས་པ་རྟེན་དལ་འབྱོར་ལ་བསམ་སྟེ་བག་ཡོད་པར་བྱ་བ་ལ་དལ་འབྱོར་རྙེད་དཀའི་ཚུལ་ལ་བསམ་སྟེ་བག་ཡོད་པར་བྱ་བ། ངན་སོང་ལས་ཐར་དཀའ་བ་ལ་བསམ་སྟེ་བག་ཡོད་པར་བྱ་བ། དལ་འབྱོར་ཐོབ་དུས་དགེ་བ་ལ་འབད་དགོས་པར་བསྟན་པ་དང་གསུམ་ལས། དང་པོ་ནི།
ཨུ་དུམ་ཝཱ་རའི་མེ་ཏོག་ལྟར་དེ༷་བཞི༷ན་གཤེ༷གས་པ༷་འཇིག་རྟེན་དུ་བྱོན་པའམ་འབྱུང༷་བ༷་དང༷༌། དེའི་བསྟན་པ་ལ་ད༷ད་པ་ཡོད་པ་དང༷༌། རྟེན་དལ་འབྱོར་གྱི་མི༷་ལུས༷་རིན་པོ་ཆེ་ཐོབ༷་པ༷་དང༷་གསུམ་གྱིས་རིམ་པར་གཞན་འབྱོར་དང་རང་འབྱོར་ལྡན་པ། མི་ཁོམས་པ་སྤང་བས་དལ་བ་དང་གསུམ་བསྟན་ཏོ། །མཐུན་རྐྱེན་འཛོམས་ཤིང་འགལ་རྐྱེན་མེད་པས་དགེ༷་བ་ལ་གོ༷མས་ཤིང་འགྲུབ་ཏུ་རུང༷་བ༷ས་དེ༷་ལྟ༷་བུ༷་ནི་ཤིན་ཏུ་རྙེད་པར་དཀོན་པ་ཡིན་ན༷་ད་རེས་ཙམ་ལས་དུས་གཞན་ནམ༷་ཞིག༷་རྙེད་ཅིང་ཐོབ༷་པ༷ར་འགྱུར༷་ཏེ་མི་འགྱུར་བས་ན་དལ་འབྱོར་ཐོབ་པ་དོན་ལྡན་ལ་འབད་པར་བྱ་དགོས་སོ། །
དེ་ཡང་འགལ་རྐྱེན་ནད༷་མེ༷ད་པའི་ཉི༷་མ༷་འདི༷་ལྟ༷་བུ༷་དང་ལྡན་ཞིང༌། མཐུན་རྐྱེན་ཟ༷ས་གོས་ལ་སོགས་པ་དང་བཅ༷ས་ཤིང་དགྲ་གདོན་སོགས་ཀྱིས་ཉེ་བར་འཚེ༷་བ༷་མེ༷ད་ཀྱང༷་ནི༷། གསོན་པའི་ཚེ༷་འདི༷་ནི༷་སྐད༷་ཅི༷ག་ཙམ་དུ་ཡང་ཡིད་བརྟན་མི་རུང་བས་བསླུ༷་བ༷་སྟེ༷་སྐད་ཅིག་སྐད་ཅིག་གིས་ཟད་པར་འགྱུར་ཞིང༌། ལུས༷་འདི་ནི༷་ཡུན་རིང་མི་གནས་པས་ཐ༷ང་གཅི༷ག་གི་བརྙན༷་པོ༷འམ་གཡར་པོའི་ཀ་ཆ་བཞི༷ན་དུ་གཏན་དུ་སྤྱོད་པའི་དབང་མེད་པར་བདག་པོ་དང་འདྲ་བའི་འཆི་བདག་གིས་ནམ་ལེན་ངེས་པ་མེད་དོ། །
བད༷ག་གི༷་སྔོན་ཆད་ཀྱི་སྤྱོད་པ་བླང་དོར་ལ་བག་མེད་པར་མི་དགེ་བ་སྤྱོད༷་པ༷་འདི༷་འདྲ༷ས་གནས་པར་བྱེད་ན་ནི༷་ད་ཕྱིན་ཆད་ཐར་པ་ལྟ་ཅི་མཐོ་རིས་མི༷་ཡི༷་ལ༷ས་ཀྱང་འཐོ༷བ་པར་མི༷་འགྱུར༷་བ། དཔེར་ན་སྔོན་ཀླུའི་རྒྱལ་པོ་རྒྱ་མཚོས་དེ་བཞིན་གཤེགས་པ་རྒྱ་མཚོའི་ནང་དུ་སྤྱན་དྲངས་ཚེ་སྔོན་བདག་འདིར་སྐྱེ་དུས་ཀླུ་ཉུང་ལ་ད་ནི་མང་བས་རྒྱ་མཚོར་མི་ཤོང་བ་ལྟ་བུ་ཅི་ལགས་ཞུས་པ་ལ་བཅས་པ་དང་མ་འབྲེལ་བ་དང་འབྲེལ་བའི་ལྟུང་བ་བྱུང་བས་ཡིན་པ་གསུངས་པ་ལྟར་རོ། །མི༷་ལུས༷་རིན་པོ་ཆེ་ཐོབ༷་པ༷ར་མ༷་གྱུར༷་པར་ངན་སོང་གསུམ་དུ་སྐྱེས་པར་གྱུར་ན༷། སྡིག༷་པ༷་འབ༷འ་ཞིག༷་བསྒྲུབ་པ་ལས་དགེ༷་བ༷་སྒྲུབ་པའི་གོ་སྐབས་མེ༷ད་དེ། དེ་ཡང་དུད་འགྲོ་ཕལ་ཆེར་གཞན་གྱི་སྲོག་བཅད་ནས་ཤ་ཁྲག་མ་རྙེད་ན་སྲོག་མི་འཚོ་ཞིང་གཞན་གསོད་ཐབས་ལ་མི་བས་ཀྱང་མཁས་པ་ལྟ་བུ་དང༌། 
དེའི་འཐད་པ་ནི་འདི་འདྲའི་དལ་འབྱོར་ཐོབ་པ་གང༷་གི་ཚེ༷་སྒོ་གསུམ་དགེ༷་བ་ལ་སྤྱད༷་དུ་རུང་བའི་སྐལ༷་བ་དང་ལྡན༷་བཞིན་དུ་ཡང༷༌། དགེ༷་བ་ཅུང་ཟད་ཙམ་ཡང་བད༷ག་གི༷ས་མ༷་བྱས༷་པར་གྱུར་ན༷། ཚེ་ཕྱི་མ་སྡིག་པའི་འབྲས་བུ་ང༷ན་སོ༷ང་དུ་དམྱལ་བ་ལ་སོགས་པའི་སྡུག༷་བསྔ༷ལ་གྱིས་གཟིར་ཞིང་བླང་དོར་ལ་ཀུན༷་ཏུ༷་རྨོང༷ས་པ༷་རུ་གྱུར་པ། དེ༷་ཡི་ཚེ༷་བད༷ག་གི༷ས་དགེ་བ་ཅི༷་ཞིག་བྱར༷་ཡོ༷ད་དེ་བྱ་ཐབས་མེད་དོ། །
ངན་འགྲོ་ལས་བཟློག་པར་ཡང་མི་ནུས་ཏེ་འདི་ལྟར་བདག་གིས་ནི་དགེ༷་བ༷་ཆུང་ངུ་དག༷་ཀྱང༷་མ༷་བྱས༷་ལ༷་སྡིག་པ༷་ཆེན་པོ་སྣ་ཚོགས་པ་དག༷་ཀྱང༷་ཉེར༷་ཏེ་ཉེ་བ༷ར་བས༷གས་ན༷་ཡུན་རིང་པོར་བསྐལ༷་པ༷་བྱེ༷་བ་ཕྲག་བརྒྱར༷་ཡ༷ང་ནི༷་ངན་འགྲོར་བརྒྱུད་མར་ལྟུང་བ་ལས་བདེ་འགྲོར་སྐྱེ་བ་ལྟ་ཅི། ཐ་ན་བདེ༷་འགྲོའི༷་སྒྲ༷་ཙམ་ཡ༷ང་ཐོ༷ས་པར་མི༷་འགྱུར༷་རོ། །
རྒྱུ་མཚན་དེ༷་ཉིད༷་ཀྱི་ཕྱིར༷་ན༷་བཅོ༷མ་ལྡན༷་འདས་ཀྱིས༷་ཡང་དག་པར་གདམས་པའི་མདོ་ལས་བརྟག་པ་མཐའ་བཟུང་གི་དཔེར་གསུངས་པ་ས་གཞི་འདི་ཐམས་ཅད་རྒྱ་མཚོ༷ར་ཆེ༷ར་གྱུར་ཞིང་དེའི་ཁར་རླུང་གིས་ཕྱོགས་ཐམས་ཅད་དུ་ཁུར་ཞིང་གཡེ༷ང་བའི་གཉ༷འ་ཤིང༷་བུ་ག་གཅིག་པ་ཞིག་གི༷་བུ༷་ག༷ར་རུས༷་སྦལ༷་ལོ༷ང་བ་ལོ་བརྒྱ་བརྒྱ་རེའི་མཚམས་སུ་སྟེང་དུ་ལན་རེ་འོང་བས་མགྲི༷ན་པ་ཆུད༷་སྲིད་པ་ཙམ་ཡིན་གྱི་རྒྱ་མཚོ་རྒྱ་ཆེ་ཞིང་གཉའ་ཤིང་ལ་སེམས་མེད་ཅིང་རུས་སྦལ་ལ་མིག་མེད་པ་ལ་སོགས་པའི་ཕྱིར་ན་ཤིན་ཏུ་དཀོན་པ་ལྟར༷། མི༷་ལུས་ཉིད༷་དེ་བས་ཤིན༷་ཏུ༷་ཐོབ་པར་དཀའ་ཞེས་ཐོབ༷་པར་དཀ༷འ་བར་གསུང༷ས་སོ། །གཉིས་པ་ནི།
བྱང་ཆུབ་སེམས་དཔའ་ལ་ངན་སེམས་སྐྱེས་པའམ་མཚམས་མེད་པར་བྱས་པ་ལྟ་བུ་དུས་མཐའའམ་བྱ་རྫོགས་ཀྱི་སྐད༷་ཅི༷ག་མ་གཅི༷ག་ལ་བྱས༷་པའི་སྡིག༷་པས་ཀྱང༷་དུས་ཡུན་རིང་པོ་བར་གྱི་བསྐལ༷་པའམ་བསྐལ་བ༷ར་མན༷ར་མེད༷་དུ་གན༷ས་ཏེ་སྡུག་བསྔལ་མྱོང་བར་འགྱུ༷ར་རོ་ཞེས་གསུངས་ན༷། དུས་ཐོ༷ག་མ་མེ༷ད་ནས་ད་ལྟའི་བར་དུ་འཁོ༷ར་བ༷ར་བས༷གས་པའི༷་སྡིག༷་པ་མི་དགེ་བ་བྱས་པའི་དབང་གིས༷། ངན་སོང་དུ་ཡུན་རིང་པོར་ཐར་པ་མེད་པར་སྡུག་བསྔལ་མྱོང་བར་འགྱུར་བ་ལས་བདེ༷་འགྲོ༷འི་མི་འགྲོ༷་བ་ལྟ་སྨོས༷་ཀྱང་ཅི༷་དགོ༷ས་ཏེ་བཤད་མི་དགོ༷ས་སོ།།དེ་ལ་སྤྱིར་རྒྱུ་ཆུང་ཡང་འབྲས་བུ་ཆེ་བ་སྲོག་གཅོད་པ་ན་དུས་ཐུང་ཡང་འབྲས་བུ་ཡུན་རིང་པོ་བར་གྱི་བསྐལ་བར་དམྱལ་བའི་སྡུག་བསྔལ་མྱོང་དགོས་པ་ལྟ་བུ་ཡིན་པས་ན་རང་རེ་རྣམས་ཀྱིས་དུས་ཐོག་མ་མེད་པ་ནས་བསགས་པའི་སྡིག་པ་མྱོང་ནས་ཟད་པ་དང་བཤགས་ནས་དག་ཟིན་པ་མ་ཡིན་པ་ཅི་ཙམ་ཞིག་རང་རང་གི་རྒྱུད་ན་མེད། དེར་མ་ཟད་ད་ལྟར་ལུས་འདིའི་སྟེང་ནས་དུས་སྐད་ཅིག་རེ་ཡང་རྟོག་ངན་གྱིས་དམྱལ་བར་སྐྱེ་བའི་ལས་ངན་ཅི་ཙམ་ཞིག་མ་བསགས་དེས་ན་སྐྱེས་ནས་མ་ཤི་བའི་བར་དུ་ལས་ངན་བསགས་པ་འདིས་དམྱལ་བ་ནས་ཐར་པའི་དུས་ཡོད་དཀའ་བ་ཡིན་ལ། ལས་རྣམས་ཀྱི་མྱོང་ཚུལ་ནི། མཛོད་ལས། ལས་ཀྱི་འཁོར་བར་ལྕི་གང་དང༌། །ཉེ་བ་གང་དང་གོམས་པ་དང༌། །སྔོན་བྱས་གང་ཡིན་དེ་དག་ལས། །སྔ་མ་སྔ་མ་སྨིན་པར་འགྱུར། །ཞེས་གསུངས་པ་ལྟར་དགེ་སྡིག་གི་འབྲས་བུ་སྨིན་པའི་སྔ་ཕྱིའང་འཆི་ཚེ་གང་དང་ཉེ་བའི་མྱོང་འགྱུར་གྱི་ལས་དེ་སྔོན་ལ་མྱོང༌། དེ་མེད་ན་གང་ལ་གོམ་པ་ཤུགས་ཆེ་བ་དེའམ་དེ་མེད་ན་སྔ་མ་སྔ་མ་རྣམས་སྔོན་ལ་མྱོང་བར་གསུངས་པས་ན་སྡིག་ཅན་འཆི་ཚེ་སྔོན་གྱི་དགེ་བས་བདེ་འགྲོ་འཐོབ་པ་དང༌། ཆོས་ལྡན་ལ་ནི་ཚེ་སྔོན་གྱི་མི་དགེ་བས་དམྱལ་བར་མི་སྐྱེ་བའི་ངེས་པ་མེད་དེ། དེས་བཤགས་མྱོང་གིས་སྔོན་གྱི་ལས་ངན་ཐམས་ཅད་དག་ཅིང་ཟད་པར་མ་ངེས་པའི་ཕྱིར་རོ། །དེ་ལྟ་ནའང་སྔར་བྱས་པའི་ལས་ཀྱི་འབྲས་བུ་ངན་སོང་གི་སྡུག་བསྔལ་དེ་མྱང་བས་ཟད་ནས་ཐར་པར་འགྱུར་རོ་སྙམ་ན། 
དམྱལ་བ་ལ་སོགས་པའི་ངན་སོང་གི་སྡུག་བསྔལ་དེ༷་ཙ༷མ་ཞིག་ཁོ༷་ན༷་མྱོང༷་བར་གྱུར༷་ནས༷་ཀྱང་ལས་ངན་པའི་སེམས་ཅན་འདི༷་ནི༷་ངན་སོང་གི་གནས་དེ་ལས་རྣམ༷་པར་ཐར༷་པ་མི༷་འགྱུར༷་ཏེ༷། དེའི་རྒྱུ་མཚན་འདི༷་ལྟར༷་སྔར་བྱས་པའི་ལས་ངན་གྱི་འབྲས་བུ་ངན་སོང་གི་སྡུག་བསྔལ་དེ༷་ནི༷་མྱོང༷་བཞི༷ན་ཏུ༷་ཡང༌། རྒྱུ་མཐུན་གྱི་འབྲས་བུ་གནོད་སེམས་དང་ཁོང་ཁྲོར་དང་སྲོག་གཅོད་པ་ལ་སོགས་པའི་སྡིག༷་པ༷་གཞ༷ན་དག༷་ནི་ར༷བ་ཏུ་སྐྱེ༷་ཞིང་གསོག་པར་འགྱུར་ཏེ། དཔེར་ན་ཁྲ་དང་སྤྱང་ཀུ་དང་ནབས་སོ་དང་འགྲོ་མགྱོགས་གཉིས་ཀྱི་ལོ་རྒྱུས་ལ་སོགས་པ་ལྟ་བུའོ། །དེ་ལ་སྤྱིར་ཤེས་བྱ་མངོན་གྱུར་རྣམས་མངོན་སུམ་དང་ལྐོག་གྱུར་རྣམས་རྗེས་དཔག་དང༌། ཤིན་ཏུ་ལྐོག་གྱུར་ལས་རྒྱུ་འབྲས་རྣམས་རྒྱལ་བའི་བཀའ་ལུང་ཚད་མ་རྣམས་ཀྱིས་གཞལ་དགོས་ལ་འདི་རིགས་པས་སྒྲུབ་བྱེད་དུ་གསུང་པ་ལྟར་ན་རིགས་པ་ལ་བྱ་བྱེད་ལྟོས་པ་ཆོས་ཉིད་འཐད་སྒྲུབ་ཀྱི་རིགས་པ་བཞི་ལས་ཕྱི་མ་ཡིན་ནོ། །འོན་ཀྱང་དམྱལ་བའི་འགྲོ་བ་རྣམ་སྨིན་གྱི་ས་པ་ཡིན་པས་རྒྱུ་ལས་གསོག་པ་དང་དེའི་འབྲས་བུ་ཡང་རིམ་གྱིས་མྱོང་ན་ནམ་ཡང་དེ་ལས་ཐར་བའི་སྐབས་མེད་པ་ཞིག་ཏུ་འགྱུར་བའི་ཕྱིར་འདིའི་དགོངས་པ་ཇི་ལྟར་ཡིན་མ་ཤེས་པས་མཁས་པ་རྣམས་ཀྱིས་ལེགས་པར་དཔྱད་པར་ཞུ། གསུམ་པ་ནི།
དམ་པའི་ཆོས་བསྒྲུབ་ན་འགྲུབ་རུང་བ་རྙེད་པར་དཀའ་ཞིང་རྙེད་ན་དོན་ཆེན་འདི༷་འདྲ༷འི་ད༷ལ་བ༷་མི་ལུས་རིན་པོ་ཆེ་འདི་འདྲ་བརྙེད༷་དེ་ཆོས་དང་བླ་མ་བཟང་པོ་ལ་འཕྲད་པར་གྱུར༷་ན༷ས་བད༷ག་གི༷ས་རབ་ཚེ་འདིར་གཏན་སྲིད་ཟིན་པ་དང༌། འབྲིང་ཕྱི་མ་མི་ལུས་ཐོབ་ནས་བྱང་ཆུབ་སེམས་དཔའི་རིགས་སད་ཐུབ་པ་དང༌། ཐ་ན་འཆི་ཁར་འགྱོད་པ་མེད་པའི་དགེ༷་བ་ལ་ཅི་ཡང་གོ༷མས་པར་མ༷་བྱས༷་པའམ་དགེ་བ་ཅི་ཡང་མི་བསྒྲུབ་པར་འཇིག་རྟེན་ཆོས་བརྒྱད་ཀྱི་དབང་དུ་ཡེངས་མ་ལམ་ལ་མི་ཚེ་སྟོང་ཟད་བྱས་ན༷་རང་གི་རང་བསླུས་པ་འདི༷་ལ༷ས་བསླུས༷་ན་བསླུ་ཚབ་ཆེ་བར་གྱུར་པ༷་གཞ༷ན་གཅིག་ཀྱང་མེ༷ད་དེ༷་རང་གིས་རང་རྨོངས་པར་བྱས་པ་འདི༷་ལ༷ས་བླང་དོར་ལ་ཤིན་ཏུ་རྨོང༷ས་ཚབ་ཆེ་བར་གྱུར་པ༷འང༷་གཞ༷ན་འགའ་ཡང་མེ༷ད་དོ༷། །དེས་ན་ཡུལ་བསླུ་བྲིད་མཁས་པས་རྗེས་སུ་མི་འབྲང༌། རིག་པ་ཅོལ་ཆུང་བས་རྨོངས་པའི་གཞན་དབང་དུ་མི་གཏོང་བར་བག་ཡོད་བསྐྱེད་དེ་དམ་པའི་ཆོས་རྣམ་དག་ཞིག་བསྒྲུབ་དགོས་སོ། །
ག༷ལ་ཏེ༷་བད༷ག་གི༷ས་དལ་འབྱོར་ཐོབ་དུས་དགེ་བ་མ་བསྒྲུབ་ན་རང་གིས་རང་ཤིན་ཏུ་བསླུས་ཤིང་རྨོངས་ཚབ་ཆེས་ཆེ་བ་དེ༷་རྟོག༷ས་པའམ་ཤེས་ན༷ས་ཀྱང་སྨིག་རྒྱུའི་ཆུས་རི་དྭགས་བསླུས་པ་བཞིན་དུ་འདོད་ཡོན་ལ་སྲེད་ཅིང་རྙེད་བཀུར་སྙན་གྲགས་སོགས་བསྒྲུབ་པས་འཁྲུལ་ཞིང་རྨོང༷ས་པའི་དབང་དུ་གྱུར་པ༷ས་ད་དུང་ངམ་ཕྱིས༷་ཀྱང༷་བདག་ལྟས་ཆོས་བསྒྲུབ་མི་ནུས་སོ་སྙམས་པས་ཡིད་ཆད་ཅིང་སྒྱིད་ལུགས་པ་སྟེ། རང་གི་ཆོས་སྐལ་རང་གིས་བཅད་དེ་རིག་པ་ངན་པས་སློབ་གཉེར་མི་ཤེས་ང་ཞེ་སྡང་ཆེ་བས་སྙིང་རྗེ་མི་འོང་ང་རྣམ་གཡེང་ཆེ་བས་བརྩོན་འགྲུས་མི་ནུས་ཞེས་པ་ལ་སོགས་པས་རང་གིས་རང་བརྙས་ནས་མི་ཚེ་སྟོང་ཟད་བྱས་ནས་རང་གིས་རང་ཕུང་བར་བྱས་ན༷། ཚེ་འདིའི་མཐར་ནི་འཆི༷་བ༷ར་འགྱུར༷་བ༷འི་དུས༷་ཀྱི༷་ཚེ༷། སྐྱེ་དཀའ་བ་འཛམ་བུའི་གླིང་དུ་སྐྱེས། ཐོབ་དཀའ་བ་དལ་འབྱོར་གྱི་མི་ལུས་ཐོབ། མཇལ་དཀའ་བ་བླ་མ་དང་ཆོས་དང་མཇལ་བས་དམ་པའི་ཆོས་ཤིག་བསྒྲུབ་ན་འགྲུབ་པར་འགྱུར་བ་ལ་བདག་གིས་མ་བསྒྲུབས་པ་ང་རེ་འགྱོད་སྙམ་དུ་བྲང་སེན་རྗེས་ཀྱིས་བཀང་ནས་སེམས་ལ་མྱ་ང༷ན་ཆེ༷ན་པོ༷་ལྡང༷་བའམ་སྐྱེ་བ༷ར་འགྱུར༷་ལ་ཤི་འཕོས་ནས་ཀྱང་དམྱལ་བར་ལྟུང་སྟེ། ཐ་མལ་ཙན་དན་དུས་མཐའ་དང༌། དམྱལ་མེ་རྣམས་ནི་བདུན་འགྱུར་རོ། །
ཞེས་པའི་དམྱལ༷་བའི་མེ༷་ཤིན་ཏུ་བཟོ༷ད་པར་དཀ༷ས་ཞེས་བཟོད་དཀའ་བས་དུས་ཡུན༷་རིང༷་དུ༷་བད༷ག་གི༷་ལུས༷་ཀྱང་ད་ལྟ་ལས་ཤིན་ཏུ་གཞོན་ཤ་ཅན་ལ༷་བསྲེག༷གས་པའི་སྡུག་བསྔལ་མྱོང་བར་གྱུར༷་པའི་ཚེ་ན༷། བདག་གིས་ཆོས་ཞིག་བསྒྲུབས་ན་འདི་འདྲ་མྱོང་དོན་མེད་པས་ཆོས་ཞིག་མ་འགྲུབ་བོ་སྙམ་དུ་བསམས་ནས་སམ་དམྱལ་བ་ལྷུང་རྣམས་ཀྱིས་ལས་འདི་ལྟ་བུ་བྱས་པས་སྡུག་བསྔལ་འདི་མྱོངས་པ་ཡིན་ནོ་ཟེར་བ་ན་ནང་སེམས་ལ་འགྱོད༷་པ༷་མི༷་བཟ༷ད་པ་མེ༷་རབ་ཏུ་འབ༷ར་བ་དང༷་འདྲ་བ་སྐྱེ་བ༷ས་སེམ༷ས་ལ་སྡུག་བསྔལ་གྱི་གདུང༷་བ་དྲག་པོ་བཟོད་པར་དཀའ་བ་མྱོང་བར་འགྱུར༷་བ༷ར་གདོ༷ན་མི༷་ཟ༷་བ་སྟེ་ཐེ་ཚོམ་མེད་དོ། །
རྒྱུ་དཔེ་གྲངས་གསུམ་གང་ལ་བསམ་ན་ཤིན༷་ཏུ༷་རྙེད༷་པར་དཀ༷འ་བ་རྙེད་ན༷ས་ཕ༷ན་བདེ་སྒྲུབ་པའི༷་གཞིའམ་ས༷་ཆ་དགེ་བ་དམ་པའི་ཆོས་བསྒྲུབ་ཆོག་པའི་དལ་འབྱོར་གྱི་ལུས་འདི་འདྲ་བ། ཇི༷་ཞི༷ག་ལྟར༷་ཡུན་རིང་པོ་ནས་མ་རྙེད་པ་ད་རེས་བསོད་ནམས་ཀྱི་སྟེས༷་དབང་གིས་རྙེད༷་པར་གྱུར༷་ནས༷་བད༷ག་རང་ཉིད༷་སྨྱོ་འཁྲུལ་གྱི་དབང་དུ་མ་སོང་ཞིང་ཕན་གནོད་ངོ་ཤེ༷ས་པའི་སེམས་ད༷ང་ལྡན༷་བཞི༷ན་དུ༷་སླར་ཡང་ངམ་ཕྱིར༷་ཡ༷ང་སྡིག་པ་མི་དགེ་བ་བྱས་ཏེ་སྔར་སྐྱེས་པའི་གནས་དམྱལ༷་བ༷་དེར༷་རང་གིས་རང་ཁྲིད༷་འགྲོ་ན༷་ཞེས་དམྱལ་བ་ནས་འདིར་འོང་བ་ཡིན་པར་ཅིས་ཤེས་ན་དཔེར་ན་ཕ་རྒྱ་མཚོར་འགྲོ་ཚེ་བུ་གཞོན་ནུའི་ཆེད་དུ་གཉེན་རྣམས་ལ་ཁ་ཆེམ་བཞག་པ་ལྟར་དེ་བཞིན་གཤེགས་པ་མྱ་ངན་ལས་འདའ་ཁར་འཕགས་མཆོག་སྤྱན་རས་གཟིགས་དང་འཇམ་པའི་དབྱངས་སོགས་ལ་བདག་ཉིད་ལ་ཅུང་ཟད་འབྲེལ་བ་ཐོགས་པ་ད་ལྟ་དམྱལ་བ་ན་གནས་པའི་སེམས་ཅན་རྣམས་ནམ་ཞིག་དེ་ལས་ཐར་ཏེ་མི་ལུས་ཐོབ་པའི་ཚེ་དེ་རྣམས་ལ་བདག་གིས་བསྐལ་པ་གྲངས་མེད་གསུམ་དུ་བསགས་པའི་ཆོས་ཀྱི་མཛོད་འདི་གཏོད་ཅིག་ཅེས་བཀའ་སྩལ་པ་འདིས་ཤེས་པས་ན་གནས་དེར་སླར་རང་གི་རང་འཁྲིད་ཅིང་བརླག་པར་བྱེད་ན། 
འགའ་ཞིག་གིས་རིགས་སྔག༷ས་ཀྱིས༷་མགོ་འཁོར་སྒྲུབ་པས་རྨོང༷ས་པ༷ར་བྱས༷་པ༷་བཞི༷ན་དུ་གྱུར་པ་ཡིན་ནམ། བད༷ག་ལ༷་དེང་གི་སྐབས་འདི༷ར་ཕན་གནོད་ངོ་ཤེས་པའི་སེ༷མས་མེ༷ད་པ་ཉིད་དུ༷་ཟ༷ད་དེ། ཀུན་མཁྱེན་ཆེན་པོས། བཤད་པས་མི་གོ་བསྟན་ཡང་མི་རྟོགས་པ། །བདག་སྙིང་ལྕགས་ཀྱི་གར་བུ་ཆེན་པོའམ། །རྡོ་ཡི་ཁམས་བཞིན་སེམས་པ་མེད་པར་ཟད། །ཞེས་གསུངས་པ་ལྟར་སེམས་མེད་པ་ཡིན་ནམ། །ལེགས་པར་བརྟགས་ན་དེ་གཉིས་གང་ཡང་མ་ཡིན་མོད་འོན་ཀྱང་རྒྱུ་ཅིས༷་རྨོང༷ས་ཤིང་འཁྲུལ་པ་ཡིན་པའི་ཚུལ་བད༷ག་གིས་ཀྱང༷་མ༷་ཤེ༷ས་ཏེ། བད༷ག་གི༷་ལུས་ཀྱི་ཁོ༷ང་འདི་ན༷་ཚུལ་ཁྲིམས་བསྲུང་བ་དང་ཐོས་བསམ་བྱེད་པ་སོགས་དམ་པའི་ཆོས་ཤིག་བསྒྲུབ་སྙམས་ཀྱང་རང་དབང་མེད་པར་བསྒྲུབ་ཏུ་མི་འཇུག་པས་རྨོངས་པར་བྱེད་པ་པོ་ཅི༷་ཞིག༷་ཡོ༷ད་དེ་ཅིག་ཡོད་ངེས་པས་ད་སྔ་ངོས་མ་ཟིན་པས་འདི་ཅི་ཞིག་ཡིན་ཞེས་ཡང་ཡང་བརྟགས་དགོས་སོ། །གསུམ་པ་སྤང་བྱ་ཉོན་མོངས་པ་ལ་བསམ་སྟེ་བག་ཡོད་པར་བྱ་བ་ལ། ཉོན་མོངས་པའི་ཉེས་དམིགས་བཤད་པ། ཉོན་མོངས་སྤང་བའི་དཀའ་སྤྱད་བཟོད་པ། ཉོན་མོངས་ཇི་ལྟར་སྤང་བའི་ཚུལ་བཤད་པ་དང་གསུམ་ལས། དང་པོ་ནི།
དེ་ལྟར་བརྟགས་ཚེ་བདག་གི་ཁོང་ན་རྨོངས་པར་བྱེད་པ་པོ་ཅི་ཞིག་ཡོད་ན་སྲིད་པའི་ཕ་མ་ཞེ༷་སྡང༷་དང་སྲེད༷་པ་འདོད་ཆགས་སོ༷གས་ཁོང་ནས་གཏི་མུག་ལ་སོགས་པའི་ཉོན་མོངས་པའི་དགྲ་རྣམས་ཡོད་པ་ཡིན་ལ་ཉོན་མོངས་པའི་དགྲ༷་བོ་དེ་རྣམ༷ས་ནི༷་མགོ་དང་རྐང༷་ལ༷ག་ལ༷་སོ༷གས་པའི་གཟུགས་སུ་གྲུབ་པའི་དམག་གོ་ཅན་གོ་འཕྲུ་ཅན་མཚོན་ཆ་སྣ་ཚོགས་ཐོག་པ་ཞིག་ཡོ༷ད་པ་མི༷ན་ལ༷། དཔ༷འ་བོ་བརྩོན་འགྲུས་ཅན་ཡང་མ་ཡིན་ཏེ་ལེ་ལོ་དང་མཚུངས་ལྡན་ཡིན་ལ་བསླུ་བྲིད་མཁས་པས་མཛ༷ངས་པ་ཤེས་རབ་ཅན་ཞིག་ཀྱང་མི༷ན་ཏེ་གཏི་མུག་དང་མཚུངས་ལྡན་ཡིན་ཡ༷ང་ཇི༷་ཞིག༷་ལྟར༷་ཉོན་མོངས་པ་དེ༷་དག༷་གི༷ས་བླ་མ་དཔོན་པོ་སོགས་མཐོ་དམན་དྲག་ཞན་བད༷ག་གཞན་ཐམས་ཅད་བྲན༷་གཡོག་བཞི༷ན་དུ་རང་དབང་མེད་པར་བཀོལ་ཞིང་སྡུག་བསྔལ་བར་བྱས༷་པ་སྟེ། ཇི་ལྟར་ན་རྙེད་བཀུར་སྙན་གྲགས་ལོངས་སྤྱོད་ཡོངས་ཚོལ་གྱིས་ཉིན་མི་དལ་མཚན་མི་གཉིད་པར་འདོད་ཆགས་ཀྱི་གཡོག་དང༌། རང་སྲོག་འདོར་བ་ལ་སོགས་པའི་གང་ལའང་མི་འཛེམ་པར་ཞེ་སྡང་གི་གཡོག་བྱེད་པ་ལ་སོགས་པ་ཉོན་མོངས་པའི་བཀའ་གང་སྩལ་བ་ཉིད་རང་དབང་མེད་པར་སྒྲུབ་དགོས་པས་བྲན་དུ་གྱུར་པའི་སྡུག་བསྔལ་གྱིས་མནར་བར་བྱེད་པ་དང༌། 
དེ་འདྲའི་དགྲ་བོ་དེ་ལ་འདུག་པའི་གནས་ཁང་ཡང་གཞན་མེད་པར་བད༷ག་གི༷་སེ༷མས་ལྷ་ཁང་ལྟ་བུ་ལ༷་གནས་འགྲོན་ལྟར་གན༷ས་བཅས་བཞི༷ན་དུ༷་ཕར་ལ་ཆགས་སྡང་ལ་སོགས་པའི་ཉོན་མོངས་པའི་གཡོག་ཅི་འདོད་ལྟར་དགའ་མགུར་བསྒྲུབ་པར་བྱས་ཀྱང་སླར་ཚུར་ལ་འཛེམ་བག་མེད་པར་དག༷འ་མགུར༷་བད༷ག་ལ༷་ཚེ་འདི་དང་ཕྱི་མ་ཀུན་ཏུ་གནོ༷ད་པ་སྣ་ཚོགས་བྱེད༷་པ༷་ཡི་ཉོན་མོངས་པའི་དགྲ་བོ་དེ༷་ལ༷འང་མི༷་ཁྲོ༷་བར་བཟོད་པ༷་ནི༷་བཟོད་པ་བསྒོམ་པའམ་བཟོད་པར་བྱ་བའི་གན༷ས་མི༷ན་པ་ལ་བཟོད་པ༷ར་བྱས་པ་འདི་ནི་རྒྱལ་བ་སྲས་དང་བཅས་པས་སྨད༷་པ༷འི་གན༷ས་ཡིན་ནོ། །
ཉོན་མོངས་པའི་དགྲ་བོ་འདི་ཡིས་གནོད་ཚབ་ཆེ་བ་ལ་བསམ་ན་གལ༷་ཏེ༷་ལྷ༷་ཡི་དབང་པོ་དང༷་ལྷ༷་མི༷ན་གྱི་དབང་པོ་འཁོར་དང་བཅས་པ་ལ་སོགས་པ་འཇིག་རྟེན་ན་སྟོབས་ཆེ་བར་གྲགས་པ་རེ་རེས་ཀྱང་མི་སྟོང་ཕྲག་མང་པོ་གཞོམ་ནུས་པ་དེ་རྣམ༷ས་མ་ལུས་པ་ཐ༷མས་ཅ༷ད་བད༷ག་ཁོ་ན་ལ༷་དགྲར༷་ལ༷ངས་ཀྱང༷་ཚེ་འདིའི་ལུས་དང་ལོངས་སྤྱོད་ལ་གནོད་པ་ཙམ་ནུས་མོད་ཀྱི་དགྲ་བོ་དེ༷་ད༷ག་གི༷ས་ཀྱང༷་བདག་དམྱལ་བ་མན༷ར་མེ༷ད་པའི༷་མེ་རབ་ཏུ་འབར་བའི་ནང༷་དུ་འཁྲིད༷་ཅི༷ང་འཇུ༷ག་པར་བྱེད་མི་ནུས༷་ལ། 
འདོད་ཆགས་ཞེ་སྡང་ལ་སོགས་པའི་ཉོ༷ན་མོ༷ངས་པ་སྟོབ༷ས་ཤིན་ཏུ་ཆེ༷ན་པོ་དང་ལྡན་པའི་དགྲ༷་བོ་འདིས༷་ནི༷། དམྱལ་བའི་མེ་གང༷་དང༷་འཕྲད༷་ན༷་དངོས་པོ་གཞན་ལྟ་ཞོག་དཔག་ཚད་བརྒྱད་ཁྲི་ཡོད་པའི་རི་ཡི་རྒྱལ་པོ་རྒྱ་ཆེ་ཞིང་བརྗིད་པ་བརྟན་པའི་རི༷་ར༷བ་ཀྱང༷་སྐད་ཅིག་གིས་ཐ༷ལ་བ༷་ཙ༷མ་ཡ༷ང་ནི༷་མི༷་ལུས༷་པར་བསྲེག་པར་ནུས་པ༷་ཡི་དམྱལ་བ་མནར་མེད་པའི་མེ་ནང་དེར༷་བད༷ག་བྱང་ཆུབ་སེམས་དཔའ་ལ་གནོད་སེམས་སྐྱེས་པ་ལྟ་བུའི་དུས་སྐད༷་ཅི༷ག་མ་གཅི༷ག་ལ༷་འདོ༷ར་བར་བྱེད་པས་ན་དགྲ་དེ་དག་སྤང་དགོས་སོ། །གནོད་ཡུན་རིང་བ་ལ་བསམ་ན། 
བད༷ག་གི༷་ཉོན༷་མོ༷ངས་པའི་དགྲ༷་བོ༷་གང༷་ཡིན་པ་འདིས་དུ༷ས་རིང༷་པོ་འཁོར་བ་ཐོ༷ག་མ་མེད་པ་ནས་ད་ལྟའི་བར་དུ་གནོད་པ་བྱས་ཤིང་གཉེན་པོས་མ་བཅོམ་ན་ད་དུང་ཡང་འཁོར་བ་མཐ༷འ་མེ༷ད་པའི་བར་དུ་འདི་ཕྱི་ཀུན་ཏུ་གནོད་པ༷་བྱེད་པ་ལྟར༷་ནོར་ལོངས་སྤྱོད་སོགས་འཕྲོག་པའི་དགྲ༷་བོ་གཞ༷ན་ཀུན༷་ཀྱང༷་ཉོན་མོངས་པའི་དགྲ་བོ་དེ༷་ལྟ༷་བུ༷ར་ཡུན༷་རིང༷་པོར་ཐུབ༷་པ༷་གཅིག་ཀྱང་ཡོད་པ་མ༷་ཡིན་ནོ༷། །དེས་ན་གཉེན་པོ་ལ་འབད་པར་བྱའོ། །
བརྟེན་པར་དཀའ་བ་ལ་བསམ་ན་ཐ་མལ་གྱི་དགྲ་གཞན་ལ་རྒྱུ་ནོར་ཟས་གོས་སོགས་ཅི་འདོད་བྱིན་ཏེ་ཡིད་དང་མཐུ༷ན་པ༷ར་རི༷མ་གྲོ༷་བསྐྱེད་ཅིང་བསྟེན༷་པར་བྱས༷་ན༷་ཚུར་ལེན་དུ་དུས་རྒྱུན་ཐ༷མས་ཅ༷ད་ཕ༷ན་པ་དང༷་བདེ༷་བའི་ཐབས་ཕན་ཅི་ཐོགས་བྱེད༷་པ་ཡིན་ན༷། ཆགས་སྡང་རྨོངས་གསུམ་སོགས་ཉོན༷་མོ༷ངས་དགྲ་བོ་རྣམ༷ས་ནི༷་ཉོན་མོངས་པས་ཅི་འདོད་ལྟ་བུས་བསྟེན༷་པར་བྱས༷་ན༷་ཕན་པ་དང་བདེ་བ་མི་བྱེད་པར་མ་ཟད་ཕྱིར༷་ཞིང༷་ཚེ་འདི་དང་ཕྱི་མར་སྡུག༷་བསྔ༷ལ་སྣ་ཚོགས་ཀྱིས་གནོ༷ད་པ༷་བྱེད་པས་ན་དེ་ལ་མི་བསྟེན་པར་སྤང་བར་བྱ་དགོས་སོ། །
གོང་དུ་ཇི་སྐད་བཤད་པའི་ཚུལ་དེ༷་ལྟར༷་དུས་ཡུན༷་རི༷ང་པོ་ཐོག་མཐའ་མེད་པར་སྐད་ཅིག་མ་ཙམ་དུ་ཡང་རྒྱུན་མི་ཆད་པར་རྒྱུན༷་ཆ༷གས་སུ་རྒྱུ་མཚན་ཅི་ཡང་མེད་པར་ངང་གིས་མེའི་རང་བཞིན་ཚ་བ་བཞིན་དུ་དགྲར༷་གྱུར༷་པ༷་ཚེ་འདི་དང་ཕྱི་མའི་སྡུག་བསྔལ་སྣ་ཚོགས་ཀྱིས་གནོ༷ད་པའི༷་ཚོ༷གས་ར༷བ་ཏུ་འཕེ༷ལ་བ༷འི་རྒྱུ༷་གཅི༷ག་པུ༷་ཉིད་དུ་གྱུར་པའི་ཉོན་མོངས་པའི་དགྲ་བོ་འདི་རྣམས་བད༷ག་གི༷་སྙིང༷་ལྷ་ཁང་ལྟ་བུ་ལ༷་ངེ༷ས་པ༷ར་གན༷ས་འཆ༷འ་བའམ་བཅས་ནས་འདུག་པ་དེའི་བཀའ་རབ་ཞིག་བསྒྲུབ་ན་གནོད་པ་རབ་ཞིག་དང༌། འབྲིང་ཞིག་བསྒྲུབ་ན་འབྲིང་ཞིག་དང༌། ཐ་མ་ཞིག་བསྒྲུབ་ན་གནོད་པའང་ཐ་མའམ་ཆུང་ངུ་ཞིག་བྱེད་ལ། གཏན་ནས་མ་བསྒྲུབ་ན་གནོད་པའང་གཏན་ནས་མི་བྱེད་པའི་ཉོན་མོངས་པའི་དགྲ་འདི་སྙིང་ལ་གནས་བཅས་ནས་ཡོད་ན༷།དེ་ཐམས་ཅད་ཀྱི་རྩ་བ་སྡུག་བསྔལ་གྱི་རང་བཞིན་མེ་ཡི་འོབས་དང་དུག་སྦྲུལ་གྱི་གཟེབ་ལྟ་བུའི་འཁོ༷ར་བ༷ར་སྐྲག་པའམ་འཇི༷གས་པ་མེ༷ད་པར་འདི་ལ་བདག་དགའ་བར་གྱུར་པས་ལན་པ་ཡིན་པས་འཁོར་བ་ལ་ཆགས་ཤིང་དག༷འ་བ༷ར་ག༷་ལ༷་འགྱུར༷་ཏེ་འགྱུར་མི་རིགས་སོ།།དེ་ལ་བྱང་ཆུབ་སེམས་དཔའ་རྣམས་ནི་འཁོར་བའི་སྡུག་བསྔལ་མི་འདོད་བཞིན་དུ་སྙིང་རྗེའི་དབང་གིས་སྐྱེ་བ་བླངས་ནས་སེམས་ཅན་གྱི་དོན་བྱེད་པ་ཡིན་གྱི་འཁོར་བ་ལ་དགའ་ཞིང་འདོད་ནས་མ་ཡིན་ཏེ། གལ་ཏེ་ཡིན་ན་སེམས་ཅན་རྣམས་ཀྱང་འཁོར་བ་ལ་གནས་ནས་མི་ཐར་པར་འདོད་དགོས་ན་དེ་ལྟ་མ་ཡིན་པར་སེམས་ཅན་གྱི་འཁོར་བའི་སྡུག་བསྔལ་མི་བཟོད་པ་དེས་རང་ཡང་དེ་མི་བཟོད་པར་རང་གི་སྡུག་བསྔལ་ཁྱད་དུ་བསད་ནས་གཞན་དོན་དུ་འཁོར་བ་མི་སྤོང་བ་ཡིན་ནོ་གསུངས། 
ཁམས་གསུམ་འཁོ༷ར་བ༷འི་བཙོ༷ན་རའི༷་ནང་ནས་ཐར་དུ་མི་འཇུག་པའི་བསྲུང༷་མ༷་བྱེད་ཅིང་དམྱལ༷་བ་ཡང་སོས་ལ་སོ༷གས་པའི་གནས་སུ༷འང་སྲོག་གཅོད་པའི་གསོ༷ད་བྱེད༷་ཀྱི་གཤེ༷ད་མ༷ར་སྣང་བར་གྱུར༷་པ༷་ཡི་ཉོན་མོངས་པ་འདི༷་ད༷ག་ནི༷། ག༷ལ་ཏེ༷་བདག་གི་བློ༷་ལ་གན༷ས་ཏེ་སྤང་དུ་མི་འདོད་པའི་ཆ༷གས་པའི༷་དྲཱ་བ༷་ན༷་མི་འབྲལ་བར་བྱ་བྱ་འཛིན་གྱི་དྲཱརྵ་བས་བཟུང་བ་ལྟར་གན༷ས་པར་གྱུར་ན༷་བད༷ག་ལ༷་ཚེ་འདི༷་ཕྱི་ཀུན་ཏུ་བདེ༷་བ༷་ཡི་གོ་སྐབས་ག༷་ལ༷་ཡོ༷ད་དེ་མེད་པས་འདི་ཉིད་སྤོང་བ་ལ་འབད་པར་བྱའོ། །གཉིས་པ་ནི།
དེ༷་ལྟར༷་ཉོན་མོངས་ངོས་ཟིན་ཅིང་ཉེས་དམིགས་ཤེས་པ་ཙམ་གྱིས་མི་འོང་བས་སྤང་དགོས་ལ་དེའང་དུས་ཇི༷་སྲིད༷་བད༷ག་གིས༷་དགྲ༷་ཉོན་མོངས་པ་འདི༷་དག་མགོ་ནོན་ལྟ་བུ་མ་ཡིན་པར་མངོ༷ན་སུམ༷་ཉིད་དུ༷་ངེ༷ས་པ༷ར་མ༷་བཅོ༷མ་པའམ་མ་སྤང་བ་དེ༷་སྲིད༷་དུ་བད༷ག་གིས་ཉོན་མོངས་པའི་གཉེན་པོ་རང་རྒྱུད་ལ་བསྐྱེད་ཅིང་བསྒོམ་པའི་སྐབས་འདི༷ར་བརྩོ༷ན་འགྲུས་སྲོག་ལ་བབ་ཀྱང་མི༷་འདོར་བར་འབད་པར་བྱ་ཞེས་དམ་བཅས་ནས་བརྩོན་དགོས་ཏེ།དཔེར་ན་རེ༷་ཞིག༷་ཐ་མལ་པའི་དགྲ་བོ་རྟ་ནོར་སོགས་འཕྲོག་པས་གནོ༷ད་བྱེད༷་ཆུང་ངུ༷་ཙམ་ལ༷་ཡ༷ང་ཁྲོ༷ས་པ་གྱུར༷་པ༷་ཡི་ང༷་རྒྱལ༷་ཆེན་པོ་བདོ༷་སྟེ་ཤུགས་ཆེན་པོ་བསྐྱེད་པ་རྣ༷མས་ཀྱིས་དགྲ་དེ༷་མ༷་བཅོ༷མ་གྱི་བ༷ར་དུ་ཐ་ན་གཉི༷ད་ཙམ་ཡང་མི༷་འོང་བ་ཙམ་གྱིས་བརྩོན་པ་བསྐྱེད་པར་བྱེད་ན་གནོད་བྱེད་ཆེན་པོ་ཉོན་མོངས་པའི་དགྲ་འཇོམ་པ་ལ་བརྩོན་པ་ཆེན་པོ་བསྐྱེད་དགོས་པ་སྨོས་ཅི་དགོས་སོ་ཞེས་དཔེ་རྗེས་སུ་བསྟན་པ་འདི་ཟླ་བོ་དངོས་པོའི་དཔེ་ཞེས་གསུངས། 
བདག༷་གིས་འབད་པས་གཞོམ་པར་མ་བྱས་ན་ཡང་རང༷་བཞི༷ན་གྱིས་ཡུན་རིང་པོར་མི་ཐོགས་པར་འཆི་བར་འགྱུར་བ༷ས་སྡུག༷་བསྔལ༷་གྱི་དབང་དུ་གྱུར༷་པའི༷་དགྲ་བོ་ཐ་མལ་པ་ཉོན༷་མོངས་པ་ཞེས་སྨད་པའི་ཚིག་སྟེ་ཉམས་ཐག་ཅིང་སྙིང་རྗེ་བའི་གནས་སུ་གྱུར་པའི་དགྲ་བོ་འདི་དག༷་དང་གཡུལ༷་ངོ༷ར་ཕན་ཚུན་འགྲན་པའི་འཐབ་མོ་ལ་གྲལ་དུ་དང༷ར་ནས་དཔུང་བསྒྲིགས་པའི་ཚེ༷་ན༷ན་ཏན་གྱིས༷་དགྲ་བོ་དེ་གཞོ༷མ་པ༷ར་འདོ༷ད་པ༷་དུ་ཡང༷་རང་ལ་མད༷འ་དང་མདུ༷ང་དང་རལ་གྲི་ལ་སོགས་པའི་མཚོ༷ན་གྱིས༷་ཕོ༷ག་པའི༷་སྡུག༷་བསྔ༷ལ་དྲག་པོ་ཡོད་པར་ཤེས་ཀྱང་ཁྱད༷་པར་བས༷ད་ནས༷། དགྲ་བོ་དེ་གསོད་པ་སོགས་དོ༷ན་དེ་མ༷་གྲུབ༷་ཀྱི་བར༷་དུ་ཕྱིར༷་ཕྱོག༷ས་ཏེ་ལོག་ནས་འབྱོར༷་ཞེས་བྲོས་པར༷་མི༷་བྱེད༷་པ་ཡིན་ན༷།
འབད་པས་སྤང་ཞིང་གཞོམ་པར་མ་བྱས་ན་དུས་རྟག༷་ཏུ༷་ཚེ་འདི་ཕྱིའི་སྡུག༷་བསྔལ༷་སྣ་ཚོགས་པ་ཀུན་གྱི༷་རྒྱུར༷་གྱུར༷་པ༷་མེའི་རང༷་བཞི༷ན་ཚ་བ་བཞིན་དུ་རྒྱུ་མཚན་ཅི་ཡང་མི་དགོས་པར་རང་བཞིན་གྱི་དགྲ༷ར་ངེ༷ས་པ་མཆོག་དམན་སུས་རྒྱུད་ལ་སྐྱེས་ན་བརླག་པར་བྱེད་པའི་ཉོན་མོངས་པ་འདི་དག་གཞོ༷མ་པའམ་སྤང་བའི་དོན་དུ་བརྩོན༷་འགྲུས་རྩོམ་པ་བད༷ག་ལ༷་དེང༷་གི་དུས་འདིར་གཉེན་པོ་ལ་འབད་པའི་ཆེད་དུ་ཁ་ཟས་མེད། ལག་ནོར་མེད། རྒྱབ་གོས་མེད། རྐྱེན་ངན་པ་ལ་སོགས་པའི་སྡུག༷་བསྔལ༷་བརྒྱ༷་ཕྲག༷་མང་པོའི་རྒྱུར༷་གྱུར༷་པའི་གནོད་པ་གང༷་གིས༷་ཀྱང༷༌།སྔར་ངས་ཉོན་མོངས་པའི་གཉེན་པོ་བརྟེན་ཀྱང་སྤོང་མ་ནུས་སྙམ་དུ་སེམས་ཞུམ་ཞིང་ཡི༷ད་ཆ༷ད་པ་དང་ད་རུང་ཡང་ངས་སྤངས་མི་ནུས་སོ་སྙམ་པས་གཉེན་པོ་བརྟེན་པ་ལ་མི་སྤྲོ་ཞིང་སྒྱིད༷་ལུག༷ས་པར་མི༷་འགྱུར༷་བར་ཉོན་མོངས་པའི་དགྲ་འདི་མ་ཐུལ་གྱི་བར་དུ་བརྩོན་པ་མི་འདོར་བར་ལྟ་སྨོས༷་ཀྱང་ཅི༷་དགོ༷ས་ཏེ་ཡིད་ཆད་དང་སྦྱིད་ལུགས་བྱེད་མི་ཉན་ནོ། །
གང་དང་འཐབ་པ་དོ༷ན་ཆེན་པོ་མེ༷ད་པར་གཡུལ་དུ་དགྲ༷་བོ་ཡི༷ས་རང་གི་མགོ་ལ་སོགས་པའི་ལུས་ལ་རལ་གྲི་སོགས་ཀྱིས་རྨ་ཡི་སྲོལ༷་ལམ་ཤུལ་གཏོ༷ད་པ༷་ཡ༷ང་རང་རང་གི་ལུས༷་ལ༷་རྒྱན༷་ཆ་དང༷་འདྲ༷་བ༷ར་སྲེལ༷་ཞིང་མི་དཔའ་བོ་ཡིན་པའི་རྟགས་སུ་གཞན་ལ་ངོམ་པར་བྱེད༷་ན༷་རང་དང་གཞན་གྱི་དོན༷་ཆེ༷ན་པོ་སངས་རྒྱས་སྒྲུབ༷་པར་བྱ་བའི་ཕྱིར༷་དུ་བྱང་ཆུབ་སེམས་དཔའ་བསླབ་པ་རྣམས་ལ་ཡ༷ང་ད༷ག་པར་བརྩོན༷་འགྲུས་རྩོམ་པར་གྱུར༷་པ༷་བད༷ག་ལ༷་གཉེན་པོ་ལ་འབད་པའི་སྡུག༷་བསྔ༷ལ་གང་བྱུང་ཡང་ཅི༷་ཡི་ཕྱིར༷་གནོད༷་བྱེད༷་ཡི༷ན་ཏེ་མ་ཡིན་པར་མ་ཟད་སྒྲིབ་པ་འདག་པ་ལ་སོགས་པས་ན་ཕན་འདོགས་བྱེད་ཉིད་ཡིན་ནོ། །
ཐ་ན་ཉན་པ་དང་གདོ༷ལ་པ༷་སྟེ་ཤན་པ་ཞི༷ང་ལས་པ༷་ལ་སོགས་པ༷་ར༷ང་གི་འཚོ༷་བ་ཙ༷མ་ཞི༷ག་དོན་དུ་གཉེར་ཞིར་བསྒྲུབ་པར་སེ༷མས་པ༷་ལ་ཡ༷ང་ཉིན་མི་དལ་མཚན་མི་གཉིད་པར་རྐང་ཁྲག་རྡོ་ལ་ཟད་ལག་ཁྲག་ཤིང་ལ་ཟད་དེ་གྲང༷་པ་དང༷་ཚ༷་བ་དང་ཆར་དང་རླུང་ལ༷་སོ༷གས་པའི༷་སྡུག་བསྔལ་གྱི་གནོ༷ད་པ་ཁྱད་དུ་བསད་ནས་བཟོ༷ད་པར་བྱེད་དགོས་ན༷།འགྲོ༷་བ༷་རྣམས་གནས་སྐབས་བདེ་འགྲོ་དང་མཐར་ཐུག་གི་བདེ༷་བ་ཆེན་པོ་སངས་རྒྱས་ཀྱི་གོ་འཕང་བསྒྲུབ་པའི་ཕྱིར༷་བད༷ག་ལྟ༷་བུའི་ལམ་གྱི་དཀའ་སྤྱད་ཀྱི་གནོད་པ་ཅིས༷་མི༷་བཟོ༷ད་དེ་ངེས་པར་བཟོད་དགོས་སོ།།
སྔར་སེམས་བསྐྱེད་པའི་དུས་སུ་ཕྱོག༷ས་བཅུ་ན་གནས་པ་ན༷མ་མཁ༷འི་མཐ༷ས་གཏུག༷ས་པར་ཁྱབ་པའི༷་འགྲོ༷་བ་སེམས་ཅན་མ་ལུས་པ་རྣམས་མ་བསྒྲལ་བ་རྣམས་བསྒྲལ་བ་དང༌། མ་གྲོལ་བ་རྣམས་གྲོལ་བ་དང༌། དབུགས་མ་བྱུང་རྣམས་དབུགས་དབྱུང་བ་དང༌། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་བཟླ་བར་བགྱིའོ་ཞེས་ལས་དང་ཉོན༷་མོ༷ངས་པ་ལ་སོགས་པའི་སྒྲིབ་པ་མཐའ་དག་ལ༷ས་བསྒྲལ༷་བར༷་བྱའོ་ཞེས་དམ༷་བཅ༷ས་པའི་དུས་ག༷ང་གི་ཚེ༷་བདག༷་རང་ཉིད༷་ཀྱང༌། ཆགས་སོགས་ཉོན༷་མོ༷ངས་པ་རྣམ༷ས་ལ༷ས་ཅུང་ཟད་ཙམ་ཡང་མ༷་གྲོལ༷་བ༷ར་གནས་ན།
བད༷ག་རང་གི༷་ནུས་པའི་ཚོད་ཀྱང༷་མི༷་ཤེས༷་པ༷ར་དེ་ལྟར་བ་བཅོལ་དུ་སྨྲ༷་བ༷་འདི་ཇི༷་ལྟར༷་ན་སྨྱོན་པ༷་མི༷ན་ཏེ་སྨྱོན་པ་དང་འདྲ་བ་ཡིན་ཏེ་རང་ཉིད་བཅིངས་པ་དང་ཆུ་ལས་མ་གྲོལ་བཞིན་དུ་གཞན་དེ་ལས་དགྲོལ་བར་ཁས་བླང་བ་བཞིན་ནོ། །གང་ཁས་བླང་བ་ལྟར་སྒྲུབ་དགོས་པ་དེ༷་ལྟས༷་ཏེ་དེ་ཞེས་པ་ངེས་བཟུང་དང་ལྟས་ཞེས་པ་མཚུངས་པ་གསལ་བྱེད་ཀྱི་སྒྲ་སྦྱར་ནས་རྒྱུ་མཚན་དེ་ལྟ་བས་ན་ཉོ༷ན་མོ༷ངས་པའི་དགྲ་བོ་མ་ལུས་པ་གཞོ༷མ་པ༷འམ་སྤང་བའི་དོན་དུ་གཉེན་པོ་བསྟེན་པ་ལ༷་རྟག༷་ཏུ་ཕྱིར༷་མི༷་ལྡོག༷་པ༷ར་དམ་བཅས་ཏེ་བརྩོན་པས་འབད་པར་བྱ༷་དགོས་སོ། །གསུམ་པ་ནི།
ཉོན་མོངས་པ་ལ་དགྲར་བལྟས་ནས་ནི་འཇོམས་པར་བྱེད་པའི་གཉེན་པོ་རང་གང་ལ་གོམས་འདྲིས་ཡོད་པ་འདི༷་ལ༷་བད༷ག་གི༷ས་ཞེ༷ན་པས་ནན་ཏན་དུ་བྱ༷་ཞིང༷་འདས་བདག་ལ་ཐོག་མ་མེད་པ་ནས་གནོད་པ་བྱས་སོ་ཞེས་ཉོན་མོངས་པ་ལ་ཁོ༷ན་དུ་བཟུང༷་ན༷ས་སྤང་གཉེན་གཉིས་གཡུལ༷་སྤྲད༷་དེ༷་ཉོན་མོངས་པ་སྤང་དགོས་སོ། །དེ་ལྟར་ན་ཞེན་ཁོན་དུ་འཛིན་པ་འདི་ཡང་ཆགས་སྡང་ཡིན་པས་སྤང་བར་བྱ་དགོས་སོ་སྙམ་ན་གཉེན་པོ་ལ་ཞེན་ཅིང་སྤང་བྱ་ལ་འཁོན་དུ་འཛིན་པའི་རྣམ༷་པ༷་དེ་འདྲ༷འི་ཉོན༷་མོ༷ངས་པ༷་འདི་ནི་ལས་དང་པོ་པའི་གནས་སྐབས་སུ་ཉོན༷་མོ༷ངས་པ་འཇོ༷མས་བྱེད༷་ཡིན་པས་སྤང་བྱ་མ་གཏོག༷ས་སོ༷་སྟེ་རེ་ཞིག་སྤང་བྱ་མིན་ནོ། །འོན་ཀྱང་དེ་ཤེས་སྒྲིབ་ཡིན་པས་ནམ་ཞིག་ན་སྤང་དགོས་སོ། །
དེས་ན་རང་རེ་རྣམས་ཀྱིས་དང་པོ་ཉིད་ནས་འདི་ལྟར་བད༷ག་ནི༷་མེས་བསྲེག༷ས་ཏེ༷་བས༷ད་པ་གྱུར༷་ཏམ༷། བད༷ག་གི༷་མགོ༷་བོ༷་རལ་གྲིས་བཅ༷ད་དེ་ས་ལ་ལྷུང་ཀྱང༷་བླའི༷་སྟེ་སླ་ཞིང་ཉམས་ཉེས་ཆེན་པོ་ཅི་བྱུང་ཡང་དུས་རྣམ༷་པ༷་ཀུན༷་ཏུ་དེའི་དབང་དུ་སོང་ནས་ཆགས་སྡང་ལ་སོགས་པའི་ཉོན༷་མོ༷ངས་པ༷འི་དགྲ་བོ་འདི་ལ༷་འདུད༷་ཅིང་དེའི་དབང་དུ་འགྲོ་བར་གྱུར་པ༷་མི༷་བྱའོ༷་ཞེས་ཡང་ནས་ཡང་དུ་དམ་བཅའ་བྱེད་དགོས་སོ།།
རང་གི་སྟོབས་ཀྱི༷་ཐ་མ༷ལ་བའི་དགྲ༷་བོ༷་གནོད་བྱེད་རྣམས་རང་གི་ཡུལ༷་ནས༷་ཡུལ་གཞན་ཞིག་ཏུ་ལན་གཅིག་ཏུ་བསྐྲད་པའམ་ཕྱུང༷་ཡ༷ང་ནི༷། དགྲ་བོ་དེ་ཉིད་ཡུལ༷་གཞ༷ན་སྟོབས་དང་ལྡན་པ་དག༷་ཏུ༷་སོང་ནས་དེར་གནས༷་བཅས་ཤིང༷་ཡོང༷ས་སུ་བཟུང༷་ནས༷་ཁྲམ་པ་རྐུན་མའི་དཔུང་མང་པོ་བསགས་པ་ལ་སོགས་པའི་སྟོབས་དང་ནུས༷་པ༷ར་བརྟ༷ས་པའམ་རྒྱས་ནས༷་དེ༷་ནས༷་རང་ཡུལ་དུ་ཕྱིར༷་ལྡོག༷་ཅིང་རང་ལ་ལན་དུ་གནོད་པ་བྱེད་དུ་འོང་གི༷ །ཉོ༷ན་མོ༷ངས་པའི་དགྲ༷་ཡི་ཚུལ༷་ནི་ཐ་མལ་པའི་དགྲ་དེ༷་དང༷་འདྲ༷་བ་མ༷་ཡི༷ན་ཏེ་འཕགས་པའི་ལམ་གྱིས་ལན་གཅིག་སྤངས་ཟིན་ནས་ཕྱིར་ལྡོག་ཏུ་མེད་དོ། །
དེ་ཇི་ལྟར་སྤོང་ན་ཆགས་སོགས་ཉོན༷་མོ༷ངས་པ་རྣམས་ལ་བརྟགས་ཤིང་དཔྱད་ན་གཞོམ་སླ་བས་སྨད་པའི་ཚིག་གིས་ཉོན༷་མོ༷ངས་ཞེས་ངན་པ་ཐ་ཆད་རྣམས་ནི་རང་བཞིན་མེད་པར་ཤེས་པའི་ཤེ༷ས་རབ༷་ཀྱི་མི༷ག་གི༷ས་བལྟས་ནས་མུན་ཁུང་དུ་ཉི་མ་ཤར་བས་མུན་པ་བཞིན་དུ་སྤང༷་བར་བྱས་ཏེ། བད༷ག་གི་ཡི༷ད་ལྷ་ཁང་ལྟ་བུ་ལ༷ས་ཕྱིར་བས༷ལ་ནས་ཡུལ་གཞན་ག༷ང་དུ་འགྲོ༷་བར༷་འགྱུར༷་ཏེ་འགྲོ་བའི་ཡུལ་མེད་ཅིང༌། ཡུལ་གཞན་གང༷་དུ༷་གན༷ས་ན༷ས་ནུས་པ་བརྟས་ཏེ་སླར་བདག་ལ་གནོ༷ད་པ་བྱ༷་བའི་དོན་གྱི་ཕྱིར༷་དུ་འོང་ཏེ་འོང༷་བ་མེད་དོ། །
དེས་ན་བློ་ཤེས་རབ་ཞ༷ན་ཅིང་དམན་པ་བད༷ག་ལ༷་སྔར་ཉོན་མོངས་པ་སྤོང་བའི་དོན་དུ་བརྩོན་པ༷་མེ༷ད་པ༷ར་ཟ༷ད་ཀྱི་ཡོད་ན་ནི་དགྲ་གཞན་པས་གཞོམ་པའམ་སྤང་སླ་བ་ཡིན་ནོ། །ཤེས་རབ་ཀྱིས་མིག་གིས་ཉོན་མོངས་པའི་རང་བཞིན་ལ་ཇི་ལྟར་ལྟ་ན། རང་རྒྱུད་ལ་ཆགས་སྡང་སོགས་ནམ་སྐྱེས་ན་དེའི་དབང་དུ་མི་བཏང་བར་འདི་ལྟར་བརྟགས་དགོས་ཏེ། 
ཆགས་སྡང་སོགས་ཉོ༷ན་མོ༷ངས་རྣམ༷ས་ནི༷་ཕྱི་ཡུལ༷་དགྲ་གཉེན་ལ་སོགས་པ་དེ་དག་གི་སྟེང་ན༷་མི༷་གན༷ས་ཏེ་དེ་དག་མེད་ཀྱང་སྐྱེ་བ་ཡོད་པའི་ཕྱིར་རོ། །གལ་ཏེ་ཡོད་ན་དེ་དག་གང་ཟག་གཞན་སུས་མཐོང་ན་བདག་ལྟར་ཆགས་སྡང་སོགས་སྐྱེ་བར་འགྱུར་དགོས་ནའང་མི་སྐྱེ་བའི་ཕྱིར་དེ་ན་མེད་དོ། །ནང་རང་གི་དབ༷ང་པོ་མིག་སོགས་དང་རྣམ་ཤེས་ཚོ༷གས་པ་ལ༷་གནས་པ་མི༷ན་ཏེ་དབང་ཤེས་ཚོགས་པ་ཡོད་ཀྱང་མི་སྐྱེ་བའང་ཡོད་པའི་ཕྱིར་རོ། །གལ་ཏེ་ཡོད་ན་མཐོང་ཐོས་ལ་སོགས་པར་གང་དང་གང་བྱུང་བ་ཐམས་ཅད་ལའང་ཆགས་སྡང་སོགས་སྐྱེ་བར་འགྱུར་དགོས་ནའང་མི་སྐྱེ་བའི་ཕྱིར་ན་མེད་དོ། །ཡུལ་དབང་དེ་གཉིས་ཀྱི་བར༷་ན༷འང་གནས་པ་མི༷ན་ཏེ་ནམ་མཁའ་སྟོང་པ་ཡིན་པས་གནས་པའི་ཡུལ་ཅི་ཡང་མེད་དོ། །དེ༷་དག༷་ལ༷ས་གཞ༷ན་སེམས་ཅན་གཞན་རྣམས་ཀྱི་སྟེང་ངམ་སྣོད་ཀྱི་ནང་སོགས་གང་ཡང་རུང་བ་ཞིག་ན༷འང་གནས་པའམ་ཡོད་པ་སྲིད་པ་མི༷ན་ན༷། འོ་ན་ཐོག་མེད་ནས་དགྲར་གྱུར་པའི་ཉོན་མོངས་པ་དེ༷་དག༷་ཡུལ་ག༷ར་རམ་གང་ལ་གན༷ས་ནས་བདག་སོགས་འགྲོ༷་བ༷་ཀུན་ལ་འདི་ཕྱི་ཐམས་ཅད་དུ་གནོ༷ད་པ་ཇི་ལྟར་བྱེད༷་སྙམ་ན། ཉོན་མོངས་པ་འདི༷་ནི༷་བརྟགས་ཤིང་དཔྱད་ན་སྣང་ལ་རང་བཞིན་མ་གྲུབ་པར་དཔེར་ན་རྐྱེན་ལས་སྐྱེས་པ། བློ་ངོར་སྣང་བ་རང་བཞིན་མེད་པའི་ཆོས་གསུམ་ཚང་བས་མེད་སྣང་སྒྱུ༷་མ༷་དང་འདྲ༷་སྟེ། དགྲ་གཉེན་ལ་སོགས་པའི་རྐྱེན་ལས་སྐྱེས་པ། རང་གི་བློ་ངོར་སྣང་བ། རང་བཞིན་མེད་པ་ཡིན་པ་དེ༷་ཡི་ཕྱིར༷་ན་རང་གི་སྙིང༷་ལ༷་ཉོན་མོངས་པ་སྤང་མི་ནུས་སྙམ་པའི་འཇི༷གས་པ་སྤོང༷ས་ལ་ཁྱི་ལ་རྡོ་འཕང་བ་ལྟར་ཡུལ་གྱི་རྗེས་སུ་མི་འབྲང་བར་སེང་གེ་ལ་རྡོ་འཕང་བ་ལྟར་རང་གི་སེམས་ལ་ཆགས་སྡང་སོགས་ཉོན་མོངས་པའི་རྣམ་རྟོག་གང་སྐྱེས་པ་དེ་གཅེར་གྱིས་ངོས་བཟུང་སྟེ་དེ་ཉིད་དང་པོ་གང་ནས་བྱུང༌། ད་ལྟ་གང་དུ་གནས། མཐར་གང་དུ་འགྲོ་ཞེས་བྱུང་གནས་འགྲོ་གསུམ་ཚོལ་བ་སོགས་ཀྱི་སྒོ་ནས་ཉོན་མོངས་པ་རྣམས་རང་བཞིན་མེད་པར་ཤེས༷་པར་བྱ་བའི་ཕྱིར༷་བརྩོན༷་པ༷་བསྐྱེད་ཅིང་བརྟེན༷་ན་རང་བཞིན་མེད་པས་སྤང་སླ་བ་ལ་དེ་ལྟར་མི་བརྩོན་པར་དོ༷ན་མེ༷ད་པ་ཉིད༷་དུ་བད༷ག་ལ༷་དམྱལ༷་བ་ལ་སོ༷གས་པའི་ངན་སོང་རྣམ༷ས་སུ༷་ཅི༷་སྟེ་སྡུག་བསྔལ་གྱིས་གནོ༷ད་པ༷་བྱེད༷་དུ་འཇུག་སྟེ་མ་འཇུག་ཅེས་སོ། །དེ་སྐད་དུ་ཡང༌། འཕགས་པ་དཀོན་མཆོག་བརྩེགས་པ་ལས། མ་འོངས་པའི་དུས་ན་དགེ་སློང་མངོན་པའི་ང་རྒྱལ་ཅན་ཁྱི་རྡོ་ལ་སྙེགས་པ་དང་མཚུངས་པ་དག་འབྱུང་ངོ༌། །འོད་སྲུང་ཇི་ལྟར་ཁྱི་རྡོ་ལ་སྙེགས་པ་དང་མཚུངས་པ་དག་གང་ཞེ་ན། ཁྱི་རྡོ་དེ་ཉིད་ཀྱིས་འཇིགས་པ་ལས། རྡོ་དེ་ཉིད་ཀྱི་ཕྱིར་སྙེགས་ཀྱི། རྡོ་དེ་སུས་འཕང་བ་ལ་མི་སྙེགས་སོ། །འོད་སྲུང་འདི་ལྟར་དགེ་སྦྱོང་དང་བྲ་ཟེ་ཁ་གཅིག་གཟུགས་དང༌། སྒྲ་དང༌། དྲི་དང༌། རོ་དང༌། རེག་བྱ་རྣམས་ཀྱི་ནང་དུ་སོ་སོར་རྟོག་པ་ལ་མངོན་པར་བརྩོན་ཏེ། མི་རྟག་པ་དང༌། བསླུ་བ་དང༌། འཇིག་པའི་ཆོས་སུ་རྟོགས་ཀྱང་དེ་དག་གང་ལས་བྱུང་མི་ཤེས་པས། གྲོང་དང༌། གྲོང་ཁྱེར་དང་གྲོལ་བརྡལ་དང༌། ལྗོངས་དང༌། ཡུལ་འཁོར་དང་རྒྱལ་པོའི་ཕོ་བྲང་དུ་སོང་ན་ཡང༌། གཟུགས་དང༌། སྒྲ་དང༌། དྲི་དང༌། རོ་དང༌། རེག་བྱ་རྣམས་ཀྱིས་གནོད་པར་འགྱུར་རོ། །གལ་ཏེ་དེ་དག་དགོན་པར་གནས་པ་ལས་འཆི་བའི་དུས་བྱེད་པར་གྱུར་ན་ཡང་འཇིག་རྟེན་གྱི་སྡོམ་པ་ལ་གནས་པ་དེ་དག་མཐོ་རིས་ཀྱི་འཇིག་རྟེན་དུ་སྐྱེ་བར་འགྱུར་ཏེ་དེར་ཡང་དེ་དག་གི་འདོད་པའི་ཡོན་ཏན་ལྔ་པོ་དག་གིས་གནོད་པར་འགྱུར་རོ། །དེ་དག་ཤིང་འཕོས་ནས་ཀྱང་ངན་སོང་ལས་ཡོངས་སུ་མི་གྲོལ་བར་འགྱུར་ཏེ་གང་ཞེ་ན། འདི་ལྟ་སྟེ། སེམས་ཅན་དམྱལ་བ་དང༌། དུད་འགྲོའི་སྐྱེ་གནས་དང༌། གཤིན་རྗེའི་འཇིག་རྟེན་དང༌། ལྷ་མ་ཡིན་ནོ། །དེ་ལྟར་ན་དགེ་སྦྱོང་ཁྱི་རྡོ་ལ་སྙེགས་པ་དང་མཚུངས་པ་ཡིན་ནོ། །འོད་སྲུང་ཕྱི་མའི་དུས་ན་དགེ་སློང་རྣལ་འབྱོར་པ་ཁྱི་རྡོ་ལ་སྙེགས་པ་དང་མི་འདྲ་བ་དག་ནི། དཔེར་ན་སེང་གེ་ལ་རྡོ་འཕང་ན་རྡོ་གང་ལས་བྱུང་ཤེས་པས་རྡོ་ལ་མི་སྙེགས་པར་རྡོ་འཕང་བར་བྱེད་པ་དག་ལ་སྙེགས་པས་ཕྱིར་རྡོ་འབྱུང་བར་མི་འགྱུར་རོ། །དེ་བཞིན་དུ་དགེ་སློང་རྣལ་འབྱོར་སྤྱོད་པ་པ་ཕྱི་རོལ་གྱི་འདོད་པའི་ཡོན་ཏན་མཐོང་བ་དེའི་ཚེ་སེམས་ལས་བྱུང་བར་ཤེས་ནས་སེམས་ལ་བརྟགས་པས་དངོས་པོ་མེད་པར་ཤེས་ནས་གྲོལ་བར་འགྱུར་རོ། །ཞེས་གསུངས་སོ། །
གོང་དུ་བསྟན་པ་དེ༷་ལྟར༷་བག་ཡོད་པའི་གཏམ་རྣམ༷ས་ལེགས་པར་རྣམ་པར་བས༷མས་ཏེ་བཀའ་དང་བསྟན་བཅོས་ལས་ཇི༷་སྐད༷་བཤ༷ད་པ༷་ཡི༷། ལམ་ལྷག་པའི་བསླབ༷་པ༷་ཚུལ་ཁྲིམས་དང་ཏིང་ངེ་འཛིན་དང་ཤེས་རབ་སྟེ་བསླབ་པ་གསུམ་བསྒྲུབ༷་པའི༷་ཆེ༷ད་དུ་སྦྱོར་བས་ཉམས་སུ་ལེན་པ་ལ་ཤིན་ཏུ་འབ༷ད་པ༷ར་བྱ༷་དགོས་སོ། །དེ་ཡང་སྨན་པ་ལྟ་བུ་སངས་རྒྱས། སྨན་ལྟ་བུ་ཐོས་བསམ་བསྒོམ་པ་ལ་སོགས་པའི་དམ་པའི་ཆོས། ཟས་སྤྱོད་ལྟ་བུ་གཙོ་བོ་ཚུལ་ཁྲིམས་ཀྱི་བསླབ་པའམ་སྡོམ་པ། ནད་ལྟ་བུ་ཆགས་སྡང་སོགས་ཉོན་མོངས་པ། ནད་པ་ལྟ་བུ་རང་རང་དང་ཆོས་མཐུན་པར་སྦྱར་ནས་གསུངས་ཏེ། འདི་ལྟར་བླང་དོར་ལ་འབད་པའི་ཚུལ་ཁྲིམས་བསྲུངས་ཏེ་མ་སྒྲུབ་ན་དཔེར་ན་ཟས་སྤྱོད་ལ་སོགས་པ་སྤང་བླང་འདི་དང་འདི་དགོས་ཞེས་པའི་སྨན༷་པ་མཁས་པའི༷་ངག༷་བཞིན་མ༷་མཉ༷ན་པར་སྤང་བླང་མ་བྱས་ན༷་ཚ་གྲང་ལ་སོགས་པའི་གཉེན་པོ་སྨན༷་བཟང་པོ་ཟོས་ཤིང་འཐུང་བ་དག༷་གིས༷་ཀྱང་བཅོ༷མ་དགོ༷ས་པའི་ན༷ད་པ༷་རྣམས་ཚ་གྲང་སོགས་ཀྱི་ནད་ལས་གྲོལ་བའམ་སོ༷ས་པ༷ར་ག༷་ལ༷་ཡོད་དེ་མེད་པ་ལྟར་ཆོས་ཀྱིས་ཕན་མི་ཐོགས་ཤིང་ཚུལ་བཞིན་དུ་འབད་པས་བསྒྲུབ་ན་ནི་སྨན་ཡང་དག་པར་བརྟེན་པས་ནད་ཞི་བར་འགྱུར་བ་བཞིན་དུ་སྡུག་བསྔལ་མཐའ་དག་ལས་གྲོལ་བའི་བདེ་བ་ཆེན་པོ་ཐོབ་པར་འགྱུར་བས་བག་ཡོད་པ་ལ་འབད་ཅིང་བསླབ་པར་བྱ་སྟེ། བཤིས་སྤྲིང་ལས། བག་ཡོད་བདུད་རྩིའི་གནས་ཏེ་བག་མེད་པ། འཆི་བའི་གནས་སུ་ཐུབ་པས་བཀའ་སྩལ་ཏེ། །དེ་བས་ཁྱོད་ཀྱིས་དགེ་ཆོས་སྤེལ་སླད་དུ། །གུས་པས་རྟག་ཏུ་བག་དང་ལྡན་པར་མཛོད། །ཅེས་པས་སོ། །ལེའུའི་མཚན་ནི། བྱང༷་ཆུབ༷་སེ༷མས་དཔ༷འི་སྤྱོད༷་པ༷་ལ༷་འཇུག༷་པ་ལ༷ས། བ༷ག་ཡོ༷ད་བསྟ༷ན་པ༷་ཞེ༷ས་བྱ༷་བ༷་སྟེ༷་ལེ༷འུ༷་བཞི༷་པ༷འོ༷།།