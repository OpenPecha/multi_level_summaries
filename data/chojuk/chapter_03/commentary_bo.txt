གཉིས་པ་བྱང་ཆུབ་ཀྱི་སེམས་རིན་པོ་ཆེ་སྐྱེས་པ་མི་ཉམས་པར་བྱེད་པའི་ལེའུ་གསུམ་ལས། དང་པོ། འཇུག༷་ལྡོག་གི་གནས་ལ་གཟོབ་ལྷུར་ལེན་པ་བག་ཡོད་ཀྱི་ལེའུ་ལ་གཞུང་དང་མཚན་ནོ། །དང་པོ་ལ་མདོར་བསྟན་པ་དང༌། རྒྱས་པར་བཤད་པ་གཉིས་ལས། དང་པོ་ནི། སྐྱེས་བུ་ཆུང་འབྲིང་ཆེན་པོའི་དགེ་བ་གསུམ་ལས། སྐྱེས་བུ་ཆུང་ངུའི་དགེ་བ་བསོད་ནམས་ཆ་མཐུན་ལ་རྒྱུ་འབྲས་གཉིས་ལས། རྒྱུ་ལ་ཡི་རང་བ་ནི། འཁོར་བའི་སེ༷མས་ཅ༷ན་གང་སུ་ཡང་རུང་བ་ཀུན༷་གྱི༷་དམྱལ་བ་སོགས་ང༷ན་སོ༷ང་གི༷་སྡུག༷་བསྔལ༷་མྱོང་ཞིང་ངལ་བས་གདུང་བ་ལས་རེ་ཞིག་མཐོ་རིས་སུ་ང༷ལ་བསོ༷འི་ཏེ་བསོ་བའི་ལྷ་མིའི་བདེ་བའི་འབྲས་བུ་འཐོབ་པའི་རྒྱུ་བསམ་པ་ངེས་འབྱུང་དང་བྱང་སེམས། ཉམས་ལེན་བདག་མེད་ཀྱིས་མ་ཟིན་པའི་དགེ་བཅུ་ལ་སོགས་པའི་དགེ༷་བ༷་བསྒྲུབ་པ་དང༷༌། འབྲས་བུ་ལ་ཡི་རང་བ་ནི་ངན་སོང་གསུམ་ལ་ལྟོས་ན་ལྷ་མི་རྣམས་གནས་སྐབས་བདེ་ཡང་ཁྱབ་པ་འདུ་བྱེད་ཀྱི་སྡུག་བསྔལ་སྡུག་བསྔལ་གྱི་སྡུག་བསྔལ། འགྱུར་བའི་སྡུག་བསྔལ་སྟེ་གསུམ་ཅི་རིགས་པ་དང་ལྡན་པས་སྡུག༷་བསྔལ༷་ཅ༷ན་དག༷་མངོན་མཐོ་ལྷ་མིའི་གནས་སུ་གཟུགས་དང་ལང་ཚོ་ཐོབ་དང་མངའ་ཐང༌། སྙན་པ་དང་གྲགས་པ་ནོར་དང་ལོངས་སྤྱོད་སོགས་ཕུན་སུམ་ཚོགས་པའི་བདེ༷ར་སྟེ་བདེ་བར་གན༷ས་པ་རང་རང་གི་སྔོན་གྱི་དགེ༷་བའི་འབྲས་བུ་ལ་སྤྱོད་པ་རྣམས་ལ༷་ཕྲག་དོག་དང་འགྲན་སེམས་ལ་སོགས་པ་མེད་པར་སྙིང་ནས་དག༷འ་བ༷ས་རྗེས༷་སུ༷་ཡི༷་རང༷་ངོ༌། །
སྐྱེས་བུ་འབྲིང་གི་དགེ་བ་ཐེག་དམན་ཐར་པ་ཆ་མཐུན་ལའང་རྒྱུ་འབྲས་གཉིས་ལས། རྒྱུ་ལ། ཟད་དང་མི་སྐྱེ་ཤེས་པ་ཡི། །ཡེ་ཤེས་བྱང་ཆུབ་ཞེས་བརྗོད་དོ།  །ཞེས་གསུངས་པ་ལྟར་ཉན་རང་གི་བྱང༷་ཆུབ༷་ཀྱི་རྒྱུར༷་གྱུར༷་པའི་དགེ་བ་ངེས་འབྱུང་དང་བདག་མེད་ཀྱི་རྩིས་ཟིན་པའི་དགེ་བ་གང་བསགས་པ༷་དེ༷་ལ༷་དགའ་བས་རྗེས༷་སུ༷་ཡི༷་ར༷ང་ངོ༷༌། །
འབྲས་བུ་ལུས༷་ཅ༷ན་སེམས་ཅན་གང་ཞིག་ཁམས་གསུམ་འཁོ༷ར་བ༷འི་སྡུག༷་བསྔལ༷་སྐྱེ་རྒ་ན་འཆི་སོགས་ལ༷ས་ངེ༷ས་པ༷ར་ཐ༷ར་ཏེ་སློབ་པ་རྒྱུན་ཞུགས་ཕྱིར་འོང་ཕྱིར་མི་འོང་དང་མི་སློབ་པ་དགྲ་བཅོམ་པའི་གོ་འཕང་ཐོབ་སྟེ་ཁྲག་དང་མཆི་མའི་རྒྱ་མཚོ་ནི་སྐམ། རུས་པའི་རི་བོ་ནི་བཅོམ། གསེར་དང་བོང་བ་མཉམ་པས་སྤངས་རྟོགས་ཀྱི་ཡོན་ཏན་དྲན་ནས་དང༌། སྟོན་པ་ཐུགས་རྗེ་ཅན་གྱིས་བསྟན་དང་སྟོན་པ་གཉིས་ཀར་བཞག་ཅིང་བསྔགས་པའི་དམ་པའི་ཆོས་འདུལ་བ་དང་མཇལ་བ་འདི་ཡང་དེ་དག་གི་དྲིན་ཡིན་པས་སྐུ་དྲིན་དྲན་ནས་དེ་ལ༷་དད་པས་ཡི༷་ར༷ང་ངོ༷༌། །
སྐྱེས་བུ་ཆེན་པོའི་དགེ་བ་ཐེག་ཆེན་ཐར་པ་ཆ་མཐུན་ལ་འབྲས་བུ་དང་རྒྱུ་གཉིས་ལས་འབྲས་བུ་ལ། མཐར་ཐུག་གི་འབྲས་བུ་འགྲོ་བ་ཐམས་ཅད་ཀྱི་སྐྱོབ༷་པ༷་སངས་རྒྱས་རྣ༷མས་ཀྱི༷་སྤངས་རྟོགས་ཀྱི་ཡོན་ཏན་མ་ལུས་པ་རྫོགས་པའི་བྱང༷་ཆུབ༷་ཆེན་པོ་ཡོན་ཏན་རྒྱ་མཚོའི་བདག་ཉིད་དང༷༌། གནས་སྐབས་ཀྱི་འབྲས་བུ་རྒྱལ༷་སྲས༷་བྱང་སེམས་རྣམས་ཀྱིས་ས་དང་པོ་རབ་ཏུ་དགའ་བ་ཐོབ་པ་ནས་བཅུ་པ་ཆོས་ཀྱི་སྤྲིན་གྱི་བར་གྱིས༷་ལམ་གྱི་སྤངས་བ་དང་རྟོགས་པའི་ཡོན་ཏན་རྣམས་ལ༷འ༷ང་ཤེས་ནས་ཡི༷་ར༷ང་ངོ༌།། 
རྒྱུ་ལ་བསམ་པ་ནམ་མཁའ་དང་མཉམ་པའི་སེམ༷ས་ཅ༷ན་ཐ༷མས་ཅ༷ད་བདེ༷་བ་མཆོག་སངས་རྒྱས་ཀྱི་གོ་འཕང་ལ་འགོད་པར་མཛ༷ད་པའི༷་བྱང་ཆུབ་མཆོག་ཏུ་ཐུག༷ས་བསྐྱེད༷་པའི་དགེ༷་བ༷་རྒྱ༷་མཚོ༷་ལྟ་བུ་དང༷༌། སྦྱོར་བ་ཕ་རོལ་ཏུ་ཕྱིན་པ་དྲུག་ལ་བསླབ་པས་སེ༷མས་ཅ༷ན་ཐམས་ཅད་ལ་ཕ༷ན་པ་དཔག་ཏུ་མེད་པ༷ར་མཛ༷ད་པའི་དགེ་བ་ཕན་ཡོན་ལེའུ་ལས་བཤད་པ༷་ལྟ་བུ་རྒྱ་ཆེ་ཞིང་རྒྱུན་རིང་བ་ནམ་མཁའ་ལྟ་བུ་ལ༷་ཕྲག་དོག་མེད་པར་སྙིང་ནས་དག༷འ་བ༷ས་རྗེས༷་སུ༷་ཡི༷་རང༷་ངོ།།དེ་ལྟར་ཡི་རང་བྱས་ན་དེའི་དགེ་བ་ལས་ཆེ་བ་རང་ཉིད་ཀྱིས་འཐོབ་པའི་ཚུལ་སྔོན་རྒྱལ་པོ་གསལ་རྒྱལ་གྱིས་སངས་རྒྱས་འཁོར་བཅས་སྤྱན་དྲངས་ཏེ་བསྙེན་བཀུར་བྱས་པ་ལ་དབུལ་མོས་ཡི་རང་བྱས་པ་ལས་བསྔོ་བ་དབུལ་མོ་ལ་མཛད་པར་གསུངས་པ་ལྟ་བུ་དང༌། ཕན་ཡོན་ཡང༌། མདོ་སྡུད་པར། སྟོང་གསུམ་རི་རབ་སྲུང་ལ་གཞལ་བས་ཚད་བཟུང་རུང༌། །རྗེས་སུ་ཡི་རང་དགེ་བ་དེ་ནི་དེ་ལྟ་མིན། །ཞེས་པ་ལྟར་རོ། །རྗེས་སུ་ཡི་རང་འདི་ནི་ང་རྒྱལ་དང་ངོམས་ཆོས་སུ་མི་འགྲོ་ཞིང་ཚེགས་ཆུང་ལ་བསོད་ནམས་རྒྱ་ཆེན་པོ་མྱུར་དུ་འགྲུབ་པའི་མན་ངག་ཡིན་པས་གཞན་གྱི་དགེ་རྩ་མཐོང་ཐོས་གང་ཡོད་ལ་བསྒོམ་པར་བྱ་དགོས་གསུངས། གཉིས་པ་ནི། སྔོན་བདག་ཅག་གི་སྟོན་པ་བྱང་ཆུབ་ཤིང་དྲུང་དུ་མངོན་པར་རྫོགས་པར་སངས་རྒྱས་པ་ན། ཟབ་ཞི་སྤྲོས་བྲལ་འོད་གསལ་འདུས་མ་བྱས། །བདུད་རྩི་ལྟ་བུའི་ཆོས་ཤིག་བདག་གིས་རྙེད། །སུ་ལ་བསྟན་ཀྱང་གོ་བར་མི་འགྱུར་བས། །མི་སྨྲ་ནགས་འདབ་ཉིད་དུ་གནས་པར་བྱ། །ཞེས་ཆོས་ཀྱི་ཆེ་བ་སོགས་དགོས་པའི་རབ་དུ་མས་ཞག་བདུན་ཕྲག་བདུན་དུ་ཆོས་མི་གསུང་བའི་ཚུལ་གནང་བ་ལ། ལྷའི་དབང་པོ་བརྒྱ་བྱིན་གྱིས་དུང་ཀར་གཡས་སུ་འཁྱིལ་བ་དང༌། ཚངས་པས་གསེར་གྱི་འཁོར་ལོ་རྩིབས་སྟོང་དང་ལྡན་པ་སོགས་ཕུལ་ཏེ་ཉིད་ཀྱི་ཆོས་ཚིགས་བཞི་རེའི་ཆེད་དུ་སྐུ་ལུས་ལ་ལྕགས་ཀྱི་གཟེར་བུ་སྟོང་བཏབ་པ་དང༌། ལུས་ལ་མར་མེ་སྟོང་སྦར་བ་སོགས་དཀའ་བ་དཔག་ཏུ་མེད་པས་བསྒྲུབས་སྟེ་ད་ལྟ་དམ་པའི་ཆོས་ཀྱི་མཛོད་བརྙེས་པའི་དུས་སུ་ཆོས་ཀྱི་འཁོར་ལོ་ཅིའི་ཕྱིར་མི་བསྐོར་ཞེས་ཡང་དང་ཡང་དུ་ཆོས་ཀྱི་འཁོར་ལོ་བསྐོར་བར་གསོལ་བ་བཏབ་པས། ཚངས་པ་མ་གྷ་དྷ་ཡི་སེམས་ཅན་རྣམས། རྣ་བར་ལྡན་ཞིང་དད་དང་ཤེས་རབ་ལྡན། །མི་འཚེ་འདུ་ཤེས་རྟག་ཏུ་ཆོས་ཉན་པ། །དེ་དག་རྣམས་ལ་བདུད་རྩིའི་སྒོ་དབྱེའོ། །ཞེས་གསུངས་ཏེ་ཆོས་འཁོར་བསྐོར་བ་ལྟར། 
ཕྱོག༷ས་བཅུ་པོ་རྣམ༷ས་ན་དུས་གསུམ་ཀུན༷་ཏུ་བཞུགས་པ་ཉིད་གྱི༷༷་སང༷ས་རྒྱས༷་བཅོམ་ལྡན་འདས་མཁྱེན་པས་གཟིགས་ཤིང་བརྩེ་བས་དགོངས་པར་མཛད་པས་བདག་ལྐོག་ཏུ་མ་གྱུར་པ་རྣམས་ལ༷་བདག་ཉིད་ཀྱིས་གསེར་གྱི་འཁོར་ལོ་ལ་སོགས་པ་ཕུལ་བར་མོས་ཏེ་ལུས་ཐ༷ལ་མོ༷་སྦྱར༷་ཏེ༷་ངག་གིས་ཞུ་ཞིང་གསོ༷ལ་བ༷་ནི༷་སེ༷མས་ཅ༷ན་སྡུག༷་བསྔ༷ལ་སྣ་ཚོགས་ཀྱིས་གདུང་ཤིང་གནས་དང་གནས་མིན་གྱི་ཁྱད་པར། ལམ་དང་ལམ་མིན་གྱི་དབྱེ་བ་བླང་དོར་གྱི་གནས་མི་ཤེས་པས་མ་རིག་པའི་མུན༷་པ་སྟུག་པོར་འཐོ༷མས་པ་རྣམས་ལ་རང་རང་གི་སྐལ་བ་དང་མཐུན་པར་དམ་པའི་ཆོ༷ས་ཀྱི༷་སྒྲོན༷་མེ༷་རབ་ཏུ་འབར་བ་ལྟ་བུ་སྦར༷་ནས་མི་ཤེས་པའི་མུན་པ་བསལ་ཏེ། ཡེ་ཤེས་ཀྱི་སྣང་བ་ཡང་དག་པ་བསྟན་དུ༷་གསོ༷ལ་ཞེས་གསོལ་བ་བཏབ་པས་ཆོས་འཁོར་བསྐོར་བར་ཞལ་གྱིས་བཞེས་པར་བསམ་མོ།།ཆོས་འཁོར་བསྐོ༷ར་བར་བསྐུལ་ན་སྐྱེ་བ་ཚེ་རབས་ཐམས་ཅད་དུ་ལོག་ལྟའི་ལྟ་ངན་རྒྱུད་ལ་མི་སྐྱེ་བ་དང༌། དམ་པའི་ཆོས་ཀྱི་སྣང་བ་དང་མི་འབྲལ་བའི་དགོས་པ་ཡོད་དོ་གསུངས། གསུམ་པ་ནི།
སྔོན་བདག་ཅག་གི་སྟོན་པ་ལ་དགེ་བསྙེན་ཙུན་ཏས་མྱ་ངན་ལས་མི་འདའ་བར་གསོལ་བ་བཏབ་པས་སྐུ་ཚེ་ཟླ་བ་གསུམ་དུ་བསྲིངས་པ་ལྟར་ཕྱོགས་བཅུའི་ཞིང་ན་བཞུགས་པའི་སངས་རྒྱས་རྣམས་ངེས་པའི་དོན་དུ་རྒྱལ༷་བ༷་རྣམས་མྱ་ངན་ལས་མི་འདའ་ཡང་གདུལ་བྱའི་མཛད་པ་མཐར་ཕྱིན་ནས་དགོས་དབང་གིས་མྱ༷་ང༷ན་ལས་འད༷འ་པའི་ཚུལ་སྟོན་པར་བཞེ༷ད་པ་རྣམས་ལ་ལུས་ཐལ་མོ༷་སྦྱར་ཏེ༷་ངག་གིས་ཞུ་ཞིང་གསོལ་བ་ནི་འགྲོ་བ་མཐའ་ཡས་པ་འདི་རྣམས་བླང་དོར་གྱི་མིག་གཏི་མུག་གི་ལིང་ཏོག་གིས་ལོང་བའམ་ལྡོང༷ས་པ༷ར་མི༷་འགོ༷ད་ཅི༷ང༌། བླང་དོར་གྱི་གནས་གསལ་བར་བགྱི་བའི་སླད་དུ་བསྐལ༷་པ་གྲངས་མེད་མང་པོའི་བར་དུ་མྱ་ངན་ལས་མི་འདའ་བར་བཞུགས་པར་གསོ༷ལ་བ་འདེབས་ཤིང་མྱ་ངན་མི་འདའ་བར་བཞུགས་པར་ཞལ་གྱིས་བཞེས་པར་ཡང་བསམ་མོ། །བཞི་པ་ནི། སྤྱིར་ཐེག་ཆེན་གྱི་བསྔོ་བ་བྱང་ཆུབ་ཆེན་པོ་འཐོབ་ཕྱིར་བསྔོ་བ་ཡང་འདིར་རང་རྒྱུད་ལ་བྱང་ཆུབ་ཀྱི་སེམས་སྐྱེ་བ་ལ་ཚད་མེད་པ་བཞིའམ་སྙིང་རྗེའི་བློ་སྦྱངས་དགོས་ཏེ་དེ་ཡི་རྩ་བར་སྙིང་རྗེ་འདོད། ཅེས་པ་ལྟར་ཡིན་པས་འདིར་བསྔོ་བ་དང་སྙིང་རྗེ་ཕྱོགས་མཐུན་དུ་བསྟན་པ་ཡིན་ནམ་སྙམས། 
དེ༷་ལྟར༷་གོང་དུ་བཤད་པའི་ཡན་ལག་བདུན་པོ་འདི༷་ད༷ག་ཀུན༷་བྱས་པའི་དགེ་བ་འདིས་མཚོན་ཏེ༷་དགེ༷་བ༷་བད༷ག་གི༷ས་དུས་གསུམ་དུ་བྱས་ཤིང་བས༷གས་པ༷་གང༷་ཡིན་པ་དེ༷འི་ནི་སྤྱིར་ནམ་མཁའ་དང་མཉམ་པའི་སེ༷མས་ཅ༷ན་ཐ༷མས་ཅ༷ད་ཀྱི་འཁོར་བ་དང་ངན་སོང་གི་སྡུག༷་བསྔ༷ལ་མ་ལུས་པ་ཐ༷མས་ཅ༷ད་བསལ་ཞིང་བྱང་བ༷ར་ཤོག་ཅིག་ཅེས་བསམ་མོ། །
བྱེ་བྲག་ཏུ་སྙིང་རྗེའི་གནས་འགྲོ༷་བ༷་སེམས་ཅན་སྐྱེ་དགུ་རྣམས་ཀྱི་ངན་སྤྱོད་མི་དགེ་བའི་དབང་གིས་ལྷ་རྣམས་ཕམ་ཞིང་ལྷ་མིན་རྣམས་རྒྱལ་ཏེ་དེའི་ཁ་རླངས་ལས་ནད་སྤྲིན་དམར་པོ་ལས་གཉན་རིགས་བཅོ་བརྒྱད་སོགས་ཀྱི་ན༷ད་སྣ་ཚོགས་ཀྱིས་གདུང་ཞིང་གནར་བ་ཉམས་ཐག་པ༷་རྣམས་ཇི༷་སྲིད༷་དུ༷༷་ན༷ད་ལས་གྲོལ་ཞིང་སོ༷ས་པར་གྱུར༷་གྱི༷་བར༷་དུ་ནི་བདག་ཉིད་ནད་ཞི་བར་བྱེད་པའི་སྨན༷་བཟང་པོ་དཔེར་ན་སྔོན་རྒྱལ་པོ་པདྨ་ཉ་རོ་ཧི་ཏའི་སྐྱེ་བ་བཞེས་ནས་ནད་ཞི་བར་བྱས་པ་དང་གཞན་སྲོག་ཆགས་དེས་པ་ལ་སོགས་པ་ལྟ་བུ་དང༷༌། སྤྱིར་སྨན་གྱི་རྣམ་པ་གང་ཇི་སྙེད་པ་ཐམས་ཅད་སངས་རྒྱས་དང་བྱང་སེམས་རྣམས་ཀྱི་ཐུགས་རྗེའི་བྱིན་རླབས་ལས་བྱུང་བ་ཡང་ཡིན་ནོ། །སྨན་དེ་སྟོན་ཅིང་སྦྱིན་པའི་སྨན༷་པ༷་ཁྱེའུ་ཆུ་འབེབས་ལ་སོགས་པ་ལྟ་བུ་ཉིད༷་དག༷་དང༷༌། བདག་ཅག་གི་སྟོན་པས་དགེ་སློང་ནད་པའི་ལུས་མི་གཙང་བས་གོས་པ་སྨྱུག་མས་བྲད་ཅིང་སྟན་བརྗེ་བ་སོགས་མཛད་ཅིང་ནད་གཡོག་བྱེད་དགོས་པར་བཅས་པའང་མཛད་པས་ན་དེ༷་ཡི་༷ནད༷་གཡོ༷ག་བྱེད༷་པ༷ར་ཤོག༷་ཅིག་ཅེས་སྨོན་ཞིང་དངོས་སུ་ནད་པ་ཡལ་བར་མི་འདོར་ཞིང་ནད་གཡོག་ལ་སོགས་པ་བྱེད་དགོས་སོ། །
འཇིག་རྟེན་གྱི་ཁམས་ན་བཟའ་བཏུང་མེད་པའི་སྡུག་བསྔལ་གྱིས་མནར་བ་རྣམས་ལ་རོ་བརྒྱའི་ཟ༷ས་དང༷་བདུད་རྩིའི་སྐོམ་གྱི༷༷་ཆར༷་རྒྱུན་མི་འཆད་པར་ཕ༷བ་སྟེ༷་བཀྲེས༷་དང༷་སྐོམ༷་པ༷འི་གནོ༷ད་པ༷་མཐའ་དག་བསལ་ནས་རབ་ཏུ་ཚིམ་པའི་བདེ་བ་ལ་འཁོད་པར་གྱུར་ཅིག །མུ༷་གེའི༷་བསྐལ༷་པ༷ར་བ༷ར་མ༷འི་སྟེ་གབ་ཚེ་བ་དང༌། ཐུར་མས་ཚོལ་བ་དང༌། རུས་གོང་དཀར་པོ་པ་རྣམས་འབྱུང་བ་དེའི་ཚེ༷་བད༷ག་ནི༷་ཟས༷་དང༷་སྐོམ༷་ཕུན་སུམ་ཚོགས་པར་གྱུར་ཏེ་བཀྲེས་སྐོམ་མ་ལུས་པ་ཞི་བར་བྱེད་པ་ཉིད་དུ་གྱུར༷་ཅིག །དེས་མཚོན་ཏེ་ནད་ཀྱི་བསྐལ་པ་ལ་སྨན་སོགས་དང་མཚོན་གྱི་བསྐལ་པ་ལ་བདག་གི་མཐུས་མཚོན་ཆའི་ཆར་མེ་ཏོག་གི་ཆར་དུ་བསྒྱུར་ནུས་པར་གྱུར་ཅིག་ཅེས་ཀྱང་བྱའོ།།དེང་སང་རང་རེས་ནད་མཚོན་མུ་གེའི་བསྐལ་པ་བར་མ་དེ་དང་དེར་མི་སྐྱེ་བའི་ཆེད་དུ་དཀོན་མཆོག་རིན་པོ་ཆེའི་ཞིང་ལ་རིམ་པར་སྨན་གྱི་རིགས་རྣམས་དང་མཚོན་ཆའི་རིགས་དང་དགེ་འདུན་པ་སོགས་ལ་ཟས་སྐོམ་ཕུལ་སྟེ་རང་གཞན་སེམས་ཅན་ཐམས་ཅད་དེ་དང་དེར་མི་སྐྱེ་བའི་སྨོན་ལམ་གདབ་པར་བྱ་དགོས་གསུངས། 
འཇིག་རྟེན་ན་སེ༷མས་ཅ༷ན་གང་ཁ་ཟས་སྐོམ་དང་རྒྱབ་གོས་དང་ལག་ནོར་ལོངས་སྤྱོད་ཀྱིས་ཕོ༷ངས་ཤི༷ང་དབུལ༷་བ༷་རྣམ༷ས་ལ༷་བད༷ག་ནི༷་ཟས་འདོད་པ་ལ་ཟས་དང་སྐོམ་འདོད་པ་ལ་སྐོམ་ལ་སོགས་པ་གང་འདོད་པ་མི༷་ཟ༷ད་པའི་གཏེར༷་ཆེན་པོར་གྱུར༷་ཏེ༷་ཟས་གོས་ལོངས་སྤྱོད་སོགས་ཅི་འདོད་པའི་ཡོ༷་བྱད༷་མཁོ༷་དགུ༷་སྣ༷་ཚོ༷གས་པ་རྣམས་སུ༷་རང་རང་གི་མདུ༷ན་ན༷་ཉེ་བར༷་གན༷ས་པར་གྱུར༷་ཅིག༷་ཅེས་སོ། །གཉིས་པ་བློ་སྦྱང་བ་ལ་བློ་སྦྱང་བ་དངོས་དང༌། དེའི་འཐད་པ་དགོད་པ། ལུས་བྱེ་བྲག་ཏུ་གཏོང་བ། བློ་སྦྱོང་གི་འབྲས་བུ་གཞན་དོན་ལ་བསྔོ་བ་དང་བཞི་ལས། དང་པོ་ནི།བྱང་ཆུབ་ཀྱི་སེམས་རང་རྒྱུད་ལ་སྐྱེ་བའི་རྒྱུ་བློ་སྦྱང་བ་འདི་ཉིད་ཡིན་པས་རང་འདོད་ཀྱི་འཁྲི་བ་མ་བཅད་ན་གཞན་ཕན་གྱི་བསམ་པ་མི་སྐྱེ་བས་ན་དང་པོ་བློ་སྦྱང་བ་གལ་ཆེ་སྟེ། དེ་ཡང་ཇི་སྐད་དུ། སེམས་ཅན་ཁམས་ནི་དཔག་མེད་ལ། །ཕན་འདོད་དེ་ནི་དེ་འདྲའོ། །གཞན་ཕན་ལས་ལ་མཐུ་མེད་ཀྱང༌། །དེ་ཡི་བསམ་པ་རྟག་ཏུ་བྱ། །གང་ལ་བསམ་པ་དེ་ཡོད་པ། །དེ་ནི་དེ་ལ་དོན་གྱིས་ཞུགས། །ཞེས་གསུངས་པ་ལྟར་གཞན་དོན་དུ་བདག་ཏུ་འཛིན་པའི་གཞི་གསུམ་བཏང་ནས་བློ་སྦྱངས་པ་སྟེ་ལས་དང་པོ་པས་དངོས་སུ་སྦྱོར་བས་མི་གཏོང་སྟེ། མི་ནུས་དེར་བརྩོན་དེ་ཡི་གཟུགས་བརྙན་ཡིན། །ཞེས་གསུངས་པ་ལྟར་རོ། །དེས་ན་བློ་ཐོག་ནས་དེ་གསུམ་གཞན་ལ་གཏོང་བའི་གཏོང་སེམས་གོམས་ན་སྦྱིན་པའི་ཕར་ཕྱིན་ཡོངས་སུ་རྫོགས་པར་འགྱུར་ལ་དངོས་སུ་ཅུང་ཟད་སྦྱིན་རྒྱུ་མེད་ཀྱང་འགལ་བ་མེད་ལ། གཏོང་སེམས་མེད་པར་སྦྱིན་པ་བྱེད་པ་སོགས་ནི་གཟུགས་བརྙན་ཙམ་ཡིན་པས་གཏོང་སེམས་ལ་གོམས་པ་ཤིན་ཏུ་གཅེས་སོ། །ཡོངས་སུ་བཟུང་བའི་གཞི་གསུམ་པོ་དེ་ལས་ལུས་གཙོ་ཆེ་སྟེ་ལུས་ལ་བདག་གམ་བདག་གིར་བཟུང་ནས་འདི་ཕྱི་ཀུན་ཏུ་བདེ་བའི་ཕྱིར་དུ་རྒྱུ་ལོངས་སྤྱོད་དང་དགེ་བ་ལ་བདག་ཏུ་འཛིན་པ་ཡིན་པས་ལུས་ལ་ཞེན་པ་གཅོད་པ་གནད་ཆེའོ། །
དེས་ན་དངོས་པོ་བདག་གིས་གཅེས་པར་བཟུང་བའི་ལུས༷་འདི་དང༷་དེ༷་བཞི༷ན་དུ་ནོར་དང་ཟས་གོས་སོགས་ལོ༷ངས་སྤྱོད༷་ཐམས་ཅད་དང༷་དུས༷་གསུམ༷་དུ་བསགས་པའི་དགེ༷་བའི་རྩ་བ༷་ཐ༷མས་ཅ༷ད་ཀྱང༷་ཆེད་དུ་བྱ་བ་སེ༷མས་ཅ༷ན་མ་ལུས་པ་ཀུན༷་གྱི༷་ཕན་བདེའི་དོན༷་བསྒྲུབ༷་པར་བྱ་བའི་ཕྱིར༷་གཏོང་ཚུལ་སེར་སྣས་ཕ༷ངས་པ་དང་ལན་དང་རྣམ་སྨིན་ལ་རེ་བ་མེ༷ད་པ༷ར་སྙིང་ཐག་པ་ནས་གཏ༷ང་བ༷ར་བྱ༷་ཞེས་ངག་གིས་བརྗོད་ཅིང་དོན་སེམས་ལ་གསལ་བར་ཡང་ཡང་བསམ་དགོས་ཏེ། འདི་ནི་གདམས་ངག་གི་གནད་སྲིད་པའི་རྩ་བ་བདག་ཏུ་འཛིན་པའི་འགོང་པོ་ཡུལ་ཕུད་དེ་བདག་མེད་སྟོང་པ་ཉིད་དམིགས་མེད་སྙིང་རྗེའི་རྩི་དང་མ་བྲལ་བའི་སྒོ་ནས་སྒྱུ་མ་ལྟ་བུའི་སེམས་ཅན་ཡོངས་སུ་མི་གཏོང་བའི་ལམ་མཆོག་ཏུ་གྱུར་པས་ལུས་སོགས་ལ་གཅེས་འཛིན་གྱི་ཞེན་པའི་བློ་ནམ་སྐྱེས་ཀྱི་དུས་སུ་དེ་དང་དེ་ཐད་ཀར་ཐད་ཀ་ནས་གདོང་བཟློག་ཁོ་ན་བྱས་ནས་གཉན་ས་རི་ཁྲོད་སོགས་སུ་འཇིགས་སྐྲག་ལ་སོགས་པ་ཅི་བྱུང་ཚེ་གཞི་གསུམ་པོ་གཞན་ལ་བཏང་ཟིན་པ་ཡིན་པས་གཅེས་པར་འཛིན་པའི་དངོས་པོ་ཅི་ཡང་མེད་པར་བསམ་པ་ཙམ་གྱིས་སེམས་ཀྱི་ཁུར་ཕོག་པ་ལྟར་བློ་ཡང་ཁྱོལ་ལེར་བདེ་ཆེམ་མེར་སོང་ནས་དེ་ཀའི་ངང་དུ་བཞག་ལ་སླར་བདག་འཛིན་སྐྱེ་བར་གྱུར་ན་ལུས་དང་དེ་བཞིན་ལོངས་སྤྱོད་སོགས་ངག་ནས་བརྗོད་ཅིང་སེམས་ཀྱིས་ལུས་ལ་སོགས་པ་ཐམས་ཅད་གཅན་གཟན་ལ་སོགས་པ་གཟུགས་ཅན་དང་གཟུགས་མེད་འདྲེ་སྲིན་པོ་སོགས་མ་རུངས་པ་རྣམས་ཀྱིས་ཤ་ཁྱེར་ཞིང་ཁྲག་འཐུང་ལོངས་སྤྱོད་ཧབ་ཐོབ་ཀྱིས་ཁུར་བར་བསམ་པ་སྟེ་ཕཊ་བརྗོད་དམ་མ་བརྗོད་ཀྱང་འདི་ནི་བློ་སྦྱོང་ཡིན་ལ་སྦྱིན་པ་ཡང་ཡིན། གཅོད་ཀྱི་དོན་ཡང་འདི་ལས་ལྷག་པ་མེད་དེ། གཉན་ས་རི་ཁྲོད་འགྲིམ་པ་ཕྱི་ཡི་གཅོད། །ཕུང་པོ་གཟན་དུ་བསྐྱུར་བ་ནང་གི་གཅོད། །བདག་འཛིན་རྩད་ནས་གཅོད་པ་དོན་གྱི་གཅོད། །ཅེས་གསུངས་པ་ལྟར་རོ། །དེས་ན་འདི་ལས་གལ་ཆེ་བ་གཞན་མེད་དོ། །བསླབ་བཏུས་ལས། གང་གིས་ལྟུང་བར་མི་འགྱུར་བའི། །གནད་ཀྱི་གནད་རྣམས་འདི་རིགས་བྱ། །བདག་གི་ལུས་དང་ལོངས་སྤྱོད་དང༌། །དགེ་བ་དུས་གསུམ་བསྐྱེད་པ་རྣམས། །སེམས་ཅན་ཀུན་ལ་བཏང་བ་དང༌། །དེ་བསྲུང་དག་དང་སྤེལ་བའོ། །ཞེས་པ་ལ་སོགས་པས་འདི་གསུམ་གཞན་ལ་བཏང་བ་དང་མི་མཐུན་ཕྱོགས་བསྲུང་བ་དང༌། རང་སྐལ་གྱི་དྲི་མ་དག་པར་བྱེད་པ་དང༌། ཐབས་ཀྱི་གོང་ནས་གོང་དུ་སྤེལ་བ་སྟེ་བཏང་བསྲུང་དག་སྤེལ་བཞི་བཞི་སྦྱར་བས་བཅུ་གཉིས་ཕར་ཕྱིན་དྲུག་གི་ངོ་བོར་བསྒྲུབ་པ་དང༌། ཁྱད་པར་དུ་བྱེད་པའི་སྒོ་ནས་བསྟན་ཏོ། །དེ་ཉིད་ལས། དེ་ལྟར་ལུས་ལོངས་སྤྱོད་གཞན་ལ་གཏང་ནས་རང་གི་ཟས་གོས་སོགས་ཡིན་ཀྱང་དཔེར་ན་གཡོག་གིས་དཔོན་གྱི་ཟས་གོས་ལ་ལོངས་སྤྱོད་པ་ལྟར་གཞན་དེ་དག་གི་དོན་དུ་འདི་འཚོ་བའི་ཆེད་དུ་ཟས་གོས་ལ་ལོངས་སྤྱོད་དགོས་ཀྱི་གཞན་དུ་མ་བྱིན་ལེན་དུ་འགྱུར་བར་ཡང་གསུངས། གཞན་ལ་བྱིན་ནས་རང་དོན་དུ་སྤྱོད་ན་སྦྱིན་འཕྲོག་ཏུ་ཡང་འགྱུར་རོ། །གཉིས་པ་ནི། དེ་ལྟར་གཏོང་དགོས་པའི་རྒྱུ་མཚན་རིགས་པས་སྒྲུབ་པ་ལ་གཉིས་ལས། དང་པོ་བདག་ཏུ་འཛིན་པའི་གཞི་གསུམ་པོ་
འདི་ཐ༷མས་ཅ༷ད་བཏ༷ང་བ༷ས་མྱ་ང༷ན་འད༷འ་བའམ་མྱང་འདས་འཐོབ་པ་ཡིན་ན། བད༷ག་སངས་རྒྱས་ཀྱི་རྗེས་སུ་འཇུག་ཅིང་རབ་ཏུ་བྱུང་བའི་བློ༷་འདི་ཡང་མྱ༷་ང༷ན་ལས་འད༷ས་པ༷་ཡི་གོ་འཕང་བསྒྲུབ༷་པར་འདོད་པ་ཡིན་པས་གཏོང་དགོས་སོ། །འོ་ན་དགེ་བས་མྱང་འདས་འགྲུབ་པ་མིན་ནམ་ཇི་ལྟར་ཞེ་ན། བསོད་ནམས་དགེ་བའི་ཚོགས་ཀྱིས་ལམ་གྱི་རྟེན་མངོན་མཐོ་འཐོབ་ཅིང་ལམ་བདེན་གང་ཟག་གི་བདག་མེད་དང་ཆོས་ཀྱི་བདག་མེད་པའི་རྟོགས་པ་རྒྱུད་ལ་སྐྱེ་བའི་རྐྱེན་ཙམ་ཡིན་ལ་དེས་ཉོན་སྒྲིབ་སྤང་བས་ཉན་རང་གི་ལྷག་མེད་མྱང་འདས་ཐོབ་ཚེ་བུད་ཤིང་ཟད་པའི་མེའམ་མར་མེ་ཤི་བ་ལྟ་བུར་འགྱུར་བར་འདོད་པ་དང༌། སྒྲིབ་གཉིས་བག་ཆགས་དང་བཅས་པ་སྤང་བའམ་བྲལ་བའི་འབྲས་བུ་ཐེག་ཆེན་གྱི་མྱང་འདས་ཀྱང༌། དེ་ཕྱིར་ཐར་པ་ནོར་ཙམ་ཟད་པ་ཡིན་ཞེས་གསུངས་པ་ལྟར་སྒྲིབ་གཉིས་བྲལ་བ་ཙམ་མ་གཏོགས་གཞན་སྒྲུབ་ཏུ་མེད་པ་དང༌། ལམ་བདེན་ཡང་ཆུ་བརྒལ་ཟིན་པའི་གཟིངས་ལྟར་སྤང་བར་གསུངས་ཤིང༌། དེས་ན་སྤྱིར་ཐར་པ་བསྒྲུབ་པ་ལ་བདག་འཛིན་གྱིས་བཅིང་བའི་འཇིག་རྟེན་པའི་དགེ་བ་དོན་མེད་པ་དང༌། ཁྱད་པར་མཐར་འབྲས་རྫོགས་བྱང་འཐོབ་པ་ལ་ནི་འདུས་བྱས་ཀྱི་དགེ་བ་ཐམས་ཅད་བྲལ་དགོས་པའི་ཕྱིར་དེ་ནི་ངེས་པར་གཏོང་དགོས་སོ། །རྒྱུ་མཚན་གཉིས་པ། དེ་ལྟ་ན་ཡང་མྱང་འདས་མ་བསྒྲུབ་ན་གཏོང་ཅི་དགོས་སྙམ་ན། ད་ལྟ་མ་བཏང་ཡང་འཆི་བའི་ཚེ་ལུས་དང་ལོངས་སྤྱོད་ཐམས་ཅད་དང་དགེ་བ་ཡང་སྔར་ཞེ་སྡང་སོགས་ཀྱིས་ཟད་ཟིན་ནམ། མིན་ཀྱང་རྣམ་སྨིན་ལན་གཅིག་མྱོང་ནས་ཟད་པར་འགྱུར་བས་ན་ཐམ༷ས་ཅ༷ད་དོན་འབྲས་མེད་པར་གཏོང༷་བ༷ར་ཆབ༷་གཅི༷ག་སྟེ་འདྲ་བར་ངེས་པར་འདོར་བར་འགྱུར་བ་ལ༷་ད་ལྟ་རང་ལ་རང་དབང་ཡོད་པའི་དུས་འདིར་སེ༷མས་ཅ༷ན་རྣམ༷ས་ལ༷་ཕན་བདེའི་ཕྱིར་བཏང༷་བ༷་མཆོ༷ག་ཡིན་ཏེ། ཆུད་ཟོས་སུ་མ་སོང་བར་དོན་འབྲས་མཆོག་ཐོབ་པའི་ཕྱིར་རོ། །གསུམ་པ་ནི།
ཁྱད་པར་དུ་བད༷ག་གི༷ས་ནམ་མཁའ་དང་མཉམ་པའི་ལུས༷་ཅ༷ན་སེམས་ཅན་ཐ༷མས་ཅ༷ད་ལ༷་ལུས༷་འདི༷་ཉིད༷་ཅི༷་བདེ༷ར་ཏེ་གང་འདོད་འདོད་དུ་བྱིན༷་ཟི༷ན་པ་ཡིན་གྱིས༷་ད་ནི་དུས་རྟག༷་ཏུ་ལུས་ཀྱིས་གསོ༷ད་པ་དང༷་ངག་གིས་སྨོད༷་པའམ༷། རྡོ་དབྱུག་གིས་བརྡེག༷་པ་ལ་སོ༷གས་ཅི༷་དག༷ར་བྱེད༷་ལ༷་རག་སྟེ་ཅི་འདོད་འདོད་གྱིས་ཤིག །
དེའང་བད༷ག་གི༷་ལུས༷་ལ༷་ལུས་ཀྱི་རྩེ༷་འཇོ་སྣ་ཚོགས་བྱེད༷་དམ༷་ངག་གིས་བཟང་ངན་སྣ་ཚོགས་ཀྱིས་ཅི་ཟེར་ལྟ་བས་ཅོ༷་འདྲི༷་བར་བྱེད་དམ་མང་པོས་གཞད་གད་དང་ག༷་ཞ༷འི་རྒྱུ་འཕྱ་སྨོད་སོགས་མི་འདྲ་བ་སྣ་ཚོགས་བྱེད་ཀྱང༷་རུང་སྟེ་བད༷ག་གི༷་ལུས༷་འདི༷་གཞན་སེམས་ཅན་ཐམས་ཅད་ལ་བྱིན༷་ཟི༷ན་གྱིས༷་འདི༷་ལ་འགལ་སྤོང་མཐུན་སྒྲུབ་ལ་སོགས་པ་ཡི༷་ཁ༷་ཏས༷་ཅི༷་ཞིག་བྱ༷་ཞེས་རང་དབང་བའི་འདུ་ཤེས་བཀག་པའོ། །
དེ༷་དག་ལ༷་འཕྲལ་དང་ཡུན་དུ་གནོ༷ད་པའམ་སྡིག་པ༷ར་མི༷་འགྱུར༷་བའི༷་ལ༷ས་བཟང་ངན་ག༷ང་ཡིན་པ༷འང༷་དེ་བྱེད༷་དུ་ཆུག་ཅེས་རིགས་པའི་ལས་ལ་སྦྱར་བར་བྱའོ།།དེ་ལྟར་ལས་བྱས་པ་ཆུད་མི་ཟ་བའི་རྒྱུར་སྨོན་པ་བད༷ག་ལ༷་དམི༷གས་ནས༷་དུས་ནམ༷་དུ༷་ཡ༷ང་སེམས་ཅན་འག༷འ་ཡ༷ང་སྟེ་གཅིག་ཀྱང་དོན༷་མེ༷ད་པ་ཉིད་དུ་མ༷་གྱུར༷་ཅི༷ག་ཅེས་སྤྱིར་བསྟན་ནས།
བྱེ་བྲག་ཏུ་བད༷ག་ལ༷་དམི༷གས་ན༷ས་ཕ་རོལ་པོ་ག༷ང་དག༷་གི༷་རྒྱུད་ལ་ཁོང་ཁྲོ་བའི་སེམས་སྐྱེས་ཏེ་གནོད་པར་འདོད་པའམ༷་འོན་ཏེ་ད༷ད་པའི༷་སེ༷མས་བྱུང༷་ནས་རང་དོན་སྒྲུབ་པར་འདོད་ན༷་གང་ཟག་དེ༷་ཉིད༷་དུས་རྟག༷་ཏུ་ཐབས་དེ༷་དག༷་གིས༷་ཆོས་དང་ཟང་ཟིང་སོགས་གང་འདོད་པའི་དོན༷་ཐམས་ཅད་ཀུན༷་འགྲུབ་པའི༷་རྒྱུར་གྱུར༷་ཅིག༷་ཅེས་བསམ་པ་ཆུད་མི་ཟ་བར་བསྟན་ཏོ། །
སེམས་ཅན་གང༷་དག་བད༷ག་ལ༷་མདུན་དུ་དངོས་སུ་སྨོད་པ་ཁ༷་ཟེ༷ར་ར༷མ་གཞ༷ན་གང་དག༷་ལུས་དང་ལོངས་སྤྱོད་ལ་དངོས་སུ་གནོ༷ད་པ༷་བྱེད༷་པ༷འམ༷་དེ༷་བཞི༷ན་དུ་ལྐོག་ནས་འཕྱ་བ་དང་སྐུར་བ་འདེབས་པ་སོགས་ཕྱར་ཀ༷་སྣ་ཚོགས་གཏོ༷ང་ཡ༷ང་རུང༷་དེ་དག་ཐ༷མས་ཅ༷ད་ཀྱང་བྱང༷་ཆུབ༷་ཆེན་པོ་ཐོབ་པའི་སྐལ༷་བ་དང་ལྡན༷་པར་གྱུར༷་ཅིག་ཅེས་སྦྱོར་བ་ཆུད་མི་ཟ་བར་བསྟན་པ་སྟེ། མདོར་ན་ཡབ་སྲས་མཇལ་བའི་མདོ་ལས། གང་གིས་བདག་ལ་ཁ་ཟས་སྦྱིན་པ་དེ་དག་ཉེ་བར་ཞི་བའི་བདེ་བ་ཐོབ་པར་གྱུར་ཅིག་ཅེས་སོགས་གསུངས་པ་ལྟར་བདག་ལ་མཐོང་ཐོས་དྲན་རེག་དང་བཟང་ངན་ཀྱི་འབྲེལ་ཐོག་གི་སེམས་ཅན་ཐམས་ཅད་ཀྱི་འདོད་པའི་དོན་ཐམས་ཅད་འགྲུབ་ཅིང་གནས་སྐབས་དང་མཐར་ཐུག་གི་ཕན་བདེ་མ་ལུས་པ་འགྲུབ་པའི་རྒྱུར་སྨོན་པའོ། །བཞི་པ་ནི།
བད༷ག་ནི༷་སེམས་ཅན་ཁས་ཞན་དབང་ཆུང་བ་མགོ༷ན་མེ༷ད་པས་ཉམས་ཐག་པ་རྣམ༷ས་ཀྱི༷་མགོ༷ན་སྐྱབས་དམ་པར་གྱུར་ཅིག །དེ་བཞིན་དུ་ཚོང་པ་ལ་སོགས་པ་ལ༷མ་དུ་ཞུག༷ས་པ་རྣམས་ཀྱི༷་དེད༷་དཔོ༷ན་གྱི་གཙོ་བོ་དང༌། ཕ་རོལ་དུ་བརྒ༷ལ་བར་འདོ༷ད་པ་རྣམ༷ས་ཀྱིས༷་ཆུ་འབྲིང་པོ་ལ་གྲུ༷་བཟང་པོ་དང༷་ནི༷་ཆེན་པོ་ལ་གཟི༷ངས་ཆེན་པོ་དང༷་ཆུང་ངུ་རྣམས་ལ་ཟ༷མ་པ༷་ཉིད༷་དུ༷་གྱུར༷་ཅིག 
ཡུན་རིང་རྒྱ་མཚོའི་ཆུ་དབུས་ནས་སོང་བས་སྐྱོ་ནས་གླིང༷་དོན༷་དུ་གཉེར༷་བ་རྣམས་ལ༷་ཆུ་མེད་པའི་ས་བཟའ་ཤིང་མེ་ཏོག་ཡོད་པའི་གླིང༷་དང༷་ནི༷། མཚན་མོ་ཡི་གེ་སོགས་ལ་བལྟ་བར་འདོད་པ་སོགས་བླང་དོར་གྱི་བྱ་བ་མུན་པས་སྒྲིབ་ནས་མ༷ར་མེ༷་འདོ༷ད་པ་རྣམ༷ས་ལ༷་མ༷ར་མེ༷་དང༷༌། འདུག་པའི་གན༷ས་དང་ཉལ་བའི་མ༷ལ་འདོ༷ད་པ་ལ༷་གན༷ས་དང་མ༷ལ་བཟང་པོ་དང༷༌། བད༷ག་ནི༷་ལུས༷་ཅ༷ན་ནད་པ་དང་རྒན་པ་སོགས་བྲན་ཁོལ་འདོ༷ད་པ༷ར་ཀུན༷་གྱི༷་ཅི་བསྒོ་བ་ཉན་པའི་ཐ༷ད་དུ༷་འགྱུར༷་བ༷ར་ཤོག༷་ཅིག །
གླིང་བཞི་སོགས་ལ་གང་འདོད་ཀྱི་ཆར་འབེབ་ནུས་པའི་ཡི༷ད་བཞི༷ན་གྱི་ནོ༷ར་བུ་དབང་གི་རྒྱལ་པོ་དང༷༌། གང་ཅི་འདོད་ཐམས་ཅད་འབྱུང་བའི་གཏེར་ཆེན་པོའི་བུམ་པ་བཟ༷ང་པོ་དང༌། རིགས་སྔགས་གྲུབ་པ་རྣམས་ཀྱིས་རིགས་སྔགས་ཀྱི་རྫས་གཞན་ལ་གཏོར་བས་ཕོག་ཚད་འདོད་པའི་ལྷ་དང་སྐལ་བ་མཉམ་པའི་རིག་འཛིན་གྲུབ་ནས་ཚེ་ཉི་ཟླ་བས་རིང་མདངས་པདྨ་ལས་གསལ། སྟོབས་གླང་པོ་བས་ཆེ་བ་སོགས་ཀྱི་ཡོན་ཏན་འབྱུང་བས་ན་བཀླག་པ་ཙམ་གྱིས་དངོས་གྲུབ་འབྱུང་བའི་རི༷གས་སྔག༷ས་གྲུབ༷་ནས་སེམས་ཅན་གྱི་དོན་བྱེད་པ་དང༌། ནད་དང་གདོན་ཐམས་ཅད་ཞི་བར་བྱེད་པའི་སྨན༷་ཆེ༷ན་པོ་རྣམས་དང༌། བློས་ཇི་ལྟར་བསམ་ཞིང་དཔག་པ་ཐམས་ཅད་འབྱུང་བའི་དཔ༷ག་བས༷མ་གྱི༷་ནི་ཤིང༷་དག༷་དང༷༌། ལུས་ཅ༷ན་རྣམ༷ས་ཀྱི༷་ཇི་ལྟར་འདོད་པ་བཞོས་པས་འབྱུང་བའི་འདོ༷ད་འཇོ༷ར་ཏེ་འདོད་པ་འཇོ་བའི་བ་དམར་ཟལ་དུ་གྱུར་ཅིག །
གཞན་ཡང་ས༷་ལ་སོག༷ས་པའི་འབྱུང༷་བ༷་ཆེ༷ན་པོ་བཞི་པོ་འདི་ནི་ཕྱི་ནང་གི་འབྱུང་འགྱུར་ཐམས་ཅད་འབྱུང་བས་འབྱུང་བ་སྟེ་དེའང་གནས་པ་ལྟོས་ཆེ་ཞིང་ཁྱབ་པ་རྒྱ་ཆེ་བས་ན་ཆེན་པོ་སྟེ། སས་རྟེན་དང་ཆུས་སྡུད་པ་དང་མེས་སྨིན་པ་དང་རླུང་གིས་མི་རུལ་བར་བྱེད་པ་ལ་སོགས་པ་དང༷༌། ནམ༷་མཁ༷འ་ཡིས་ཐམས་ཅད་ཁྱབ་ཅིང་གོ་འབྱེད་པའི་སྒོ་ནས་སེམས་ཅན་ཐམས་ཅད་ཀྱི་ཉེར་འཚོ་བྱེད་པ་དེ་བཞི༷ན་དུ་བདག་ཉིད་ཀྱང་དུས་རྟག༷་པ༷ར་ཡ༷ང་སེ༷མས་ཅན་གྲངས་དཔག་ཏུ༷་མེ༷ད་པ༷་ཡི༷་རྟེན་སྡུད་སྨིན་གཡོ་གོ་འབྱེད་པ་དང་ཟས་གོས་ནོར་ལོངས་སྤྱོད་ལ་སོགས་པ་རྣམ༷་པ༷་མ༷ང་པོའི་ཉེར༷་འཚོ༷འི་སྟེ་ཉེར་བར་འཚོ་བ་ཇི་སྙེད་པའི་རྒྱུའམ་གཞི༷ར་ཡ༷ང་ཤོ༷ག་ཅིག་ཅེས་ཁྱབ་པ་རྒྱ་ཆེ་བའི་སྨོན་ལམ་དང༌།
དེ༷་བཞི༷ན་ནམ༷་མཁ༷འི་མཐ༷ས་གཏུག༷ས་ཞེས་ནམ་མཁའ་འདི་མེད་པར་མ་གྱུར་པ་དེ་སྲིད་དུ་ཁྱབ་ཅིང་ཟད་པ་མེད་པའི༷་སེ༷མས་ཅ༷ན་གྱི་ཁ༷མས་རྣམས་ལ༷་དུས་དང་རྣམ༷་པ་ཀུན༷་ཏུ༷་སྟེ་སེམས་ཅན་དེ་དག་ཐམས་ཅ༷ད་མྱ་ང༷ན་ལས་འད༷ས་བ༷ར་དུ་སྟེ་ཐམས་ཅད་སངས་རྒྱས་ཏེ་གཅིག་ཀྱང་མ་ལུས་པ་དེ་སྲིད་དུ་བད༷ག་ནི༷་གང་ལ་ཅི་དགོས་པའི་ལོངས་སྤྱོད་སྣ་ཚོགས་པའི་ཉེར༷་འཚོ༷འི་རྒྱུར༷་ཡང་ཤོག༷་ཅེས་གནས་པ་རྒྱུན་རིང་བའི་སྨོན་ལམ་མོ།།དེ་ལྟར་བློ་སྦྱང་བ་འདི་ཉིད་ནི་སེམས་བསྐྱེད་ཀྱི་སྔོན་དུ་སྦྱོར་བ་དང་རྗེས་སུ་བསླབ་བྱའང་ཡིན་པས་ན། བློ་རྒྱ་བསྐྱེད་ནས་སྨོན་ལམ་འདེབས་དགོས་ཏེ། ད་ལྟ་ཐུགས་བསྐྱེད་དང་སྨོན་ལམ་རྒྱ་ཆེ་ཆུང་གིས་སངས་རྒྱས་དང་བྱང་སེམས་རྣམས་ལ་ཕྲིན་ལས་རྒྱ་ཆེ་ཆུང་ལྟར་སྣང་བ་ཡིན་པས་ཤིན་ཏུ་གལ་ཆེའོ། །གཉིས་པ་དངོས་གཞི་དམ་བཅའ་བ་ནི། 
འདི་ནི་སེམས་བསྐྱེད་ཀྱི་སྡོམ་པ་ལེན་ཆོག་ཡིན་ལ། སེམས་བསྐྱེད་ལ་རྒྱལ་པོ་ལྟ་བུ། མཉན་པ་ལྟ་བུ། རྫི་བོ་ལྟ་བུའི་སེམས་བསྐྱེད་གསུམ་ལས་གང་ཡིན་ཀྱང༌། ལེན་ཚུལ་ཡང་འཕགས་པ་ཐོགས་མེད་ཀྱི་ལུགས་ལྟར་ན་སྨོན་འཇུག་སོ་སོར་ལེན་ཅིང༌། ཀླུ་སྒྲུབ་ཀྱི་ལུགས་ལྟར་ན་སྨོན་འཇུག་གི་སྡོམ་པ་སྟབས་གཅིག་ཏུ་ལེན་ལ། དེ་ཡང་བླ་མ་མཚན་ལྡན་ལས་ལེན་ན་ངོ་ཚ་དང་ཁྲེལ་ཡོད་ཀྱི་རྟེན་དུ་མཆོག་ཡིན་ལ། མཚན་ལྡན་གྱི་བླ་མ་མ་འབྱོར་ནའང་ཐེག་ཆེན་གྱི་རྟེན་གསུམ་དང་ཚོགས་ཞིང་གི་དྲུང་དུ་བླང་ནའང་སྡོམ་པ་སྐྱེ་བ་གསུངས། གང་ལྟར་ཡང་དགོངས་སུ་གསོལ་བ་གསུམ་གྱིས་སད་པར་བྱས་ཏེ་སྐྱབས་སུ་འགྲོ་བ་གསུམ་གྱི་གཞི་བཟུང་ནས་སོ་སོར་ལེན་ན། ཇི་ལྟར་སྔོན་གྱི་སོགས་རྐང་པ་གཉིས་དང་དེ་བཞིན་འགྲོ་ལ་ཕན་སོགས་རྐང་པ་གཉིས་ཀྱིས་སྨོན་སེམས་ཀྱི་སྡོམ་པ་དང་བྱང་ཆུབ་སེམས་དཔའི་བསླབ་པ་སོགས་རྐང་པ་གཉིས་དང་དེ་བཞིན་དུ་ནི་སོགས་རྐང་པ་གཉིས་ཀྱིས་འཇུག་སྡོམ་བླང་ངོ༌། །སྟབས་གཅིག་ཏུ་ལེན་ན་སོ་བྱང་སྔགས་གསུམ་གྱི་སྡོམ་པ་ལེན་ཚེ་སྔོན་གྱི་དཔེ་ལྟར་ལེན་པར་མཚུངས་པས་འདིར་ཡང་དཔེ་ཇི༷་ལྟར༷་ན་སྔོན་བདག་ཅག་གི་སྟོན་པ་རྫ་མཁན་ཀྱི་ཁྱེའུ་སྣང་བྱེད་དུ་གྱུར་ཚེ་དེ་བཞིན་གཤེགས་པ་ཤཱཀྱ་ཐུབ་པ་ཆེན་པོའི་མདུན་དུ་ཐུགས་བསྐྱེད་པ་དང༌། སངས་རྒྱས་སྤྱན་ཆེན་པོའི་མདུན་དུ་དགེ་སློང་མི་འཁྲུགས་པས་ཐུགས་བསྐྱེད་པ་དང༌། བཅོམ་ལྡན་འདས་མགོན་པོ་འོད་དཔག་མེད་དང༌། སངས་རྒྱས་སྨན་གྱི་བླ་མ་ལ་སོགས་པ་སྔོན༷་གྱི༷་བདེ༷་བར་གཤེ༷གས་པ་རྣམས་ཀྱིས༷་བླ་ན་མེད་པའི་བྱང༷་ཆུབ༷་ཆེན་པོར་ཐུག༷ས་ནི་བསྐྱེད༷་པ༷་དང༷༌། བྱང༷་ཆུབ༷་སེ༷མས་དཔ༷འི་བསླ༷བ་པ༷་སྟེ་བསླབ་པར་བྱ་བ་རྒྱ་ཆེན་པོ་རྣམས་༷ལ༷་བདེ་བར་གཤེགས་པ་དེ༷་དག༷་གིས་ལས་དང་པོ་པ་ནས་སངས་རྒྱས་ཀྱི་སའི་བར་ལ་རིམ༷་པ་བཞི༷ན་དུ་བསླབས་ཤིང་གན༷ས་པ༷་ལྟར།
དེ༷་བཞི༷ན་དུ་བདག་གིས་ཀྱང་ནམ་མཁའ་དང་མཉམ་པའི་འགྲོ༷་བ་སེམས་ཅན་ཐམས་ཅད་ལ༷་ཕ༷ན་པ་བླ་ན་མེད་པ་སངས་རྒྱས་ཀྱི་གོ་འཕང་འཐོབ་པའི་དོ༷ན་ནམ་ཆེད་དུ༷་སྨོན་པ་བྱང༷་ཆུབ༷་ཀྱི་སེམ༷ས་ནི༷་བསྐྱེད༷་པར་བགྱི༷་ཞིང༷༌། དེ༷་བཞི༷ན་དུ༷་ནི༷་བྱང་ཆུབ་སེམས་དཔའི་བསླབ༷་པ་ཕར་ཕྱིན་དྲུག་སོགས་ལ༷འང་དུས་འདི་ནས་བཟུང་སྟེ་རང་གིས་ནུས་ཚོད་དང་སྦྱར་ནས་རིམ༷་པ༷་བཞི༷ན་དུ་བསླབ༷་པ༷ར་བགྱི༷འོ་ཞེས་འཇུག་སེམས་བསྐྱེད་དེ་སྡོམ་པའི་ཐོབ་མཚམས་དེ་ལྟར་ལན་གསུམ་བརྗོད་པའི་ཐ་མའི་ཚེ་ཡིན་པས་དེ་དུས་བདག་གི་རྒྱུད་ལ་སྨོན་འཇུག་གི་སྡོམ་པ་ཐོབ་བོ་སྙམ་དུ་ཐོབ་བློ་སྐྱེ་དགོས་སོ།།སློབ་དཔོན་རྒྱ་མཚོའི་སྤྲིན་ལྟར་ན་དང་པོའི་སྨོན་པ་གཉིས་པས་འཇུག་པ་གསུམ་པས་བརྟན་པར་བྱས་ཞེས་གསུངས་པ་བཞིན་ཐོབ་བློ་བསྐྱེད་དགོས་པའོ། །དེ་ལྟར་བྱང་སེམས་སྦྱང་བ་ལ་བརྩོན་དགོས་པས་ན་དུས་དང་རྣམ་པ་ཐམས་ཅད་དུ་བྱང་སྡོམ་ལེན་པ་འདི་ཤིན་ཏུ་གལ་ཆེ་བ་ཡིན་པས་འདི་ལ་བརྩོན་པར་བྱ་དགོས་སོ།།དེ་ལ་རིམ་པ་བཞིན་ཞེས་པ་འདིར་ས་སྐྱ་པ་རྣམས་ཀྱི་ཉེས་སྤྱོད་སྡོམ་པའི་ཚུལ་ཁྲིམས་ལ་བྱང་ཆུབ་སེམས་དཔའ་དབང་པོ་རབ་འབྲིང་ཐ་མ་གསུམ་ལས། རབ་ཀྱིས་ནམ་མཁའི་སྙིང་པོའི་མདོ་ལས་གསུངས་པའི་རྩ་ལྟུང་བཅོ་བརྒྱད་པོ་བསྲུང་དགོས་པ་དང༌། འབྲིང་གིས་ཁྱིམ་བདག་དྲག་ཤུལ་ཅན་གྱི་ཞུས་པའི་མདོ་ལས་གསུངས་པའི་རྩ་ལྟུང་སེར་སྣས་ཆོས་ནོར་མི་སྟེར་བ་སོགས་བཞི་པོ་བསྲུང་དགོས་པ་དང༌། ཐ་མས་གསང་ཆེན་ཐབས་ལ་མཁས་པའི་མདོ་ལས་གསུངས་པའི་སྨོན་སེམས་མི་འདོར་བ་ཙམ་བསྲུང་བས་ཆོག་པས་རྩ་ལྟུང་ལ་རྒྱས་འབྲིང་བསྡུས་པའི་རིམ་པ་ཡོད་པས་རིམ་པ་བཞིན་དུ་ཞེས་བཞེད་པ་དང༌། ཡང་ཚོགས་ལམ་དུ་ཉེས་སྤྱོད་སྡོམ་པ་དང༌། སྦྱོར་ལམ་དུ་དགེ་བ་ཆོས་སྡུད་དང༌། འཕགས་ལམ་དུ་སེམས་ཅན་དོན་བྱེད་ཀྱི་ཚུལ་ཁྲིམས་ལ་བསླབ་པར་བཞད་པ་དང༌། ཡང་ཚོད་མ་ལ་སོགས་སྦྱིན་པ་ནས་རང་ལུས་གཏོང་ནུས་པའི་བར་དུ་བློ་ནུས་དང་བསྟུན་ནས་བསླབ་པར་བཞེད་པ་ཡོད་ལ། རང་ལུགས་ལ་ལག་བཟང་གི་ཞུས་པའི་མདོ་ལས། དུས་དང་དུས་སུ་ཅུང་ཟད་ཅུང་ཟད་སོགས་གསུངས་པས་བྱང་ཆུབ་སེམས་དཔའི་སྤྱོད་པ་རྒྱ་མཚོ་ལྟ་བུ་ལ་དང་པོ་ཉིད་ནས་སློབ་མི་ནུས་པར་རིམ་པ་བཞིན་དུ་སློབ་པར་གསལ་པོར་གསུངས་ཤིང་བསླབ་བཏུས་སུ་བསླབ་པ་རང་ཉིད་ཀྱི་སྟོབས་དང་སྦྱར་ཏེ་བླང་བར་བྱ་སྟེ། ཞེས་གསུངས་པས་ན། རང་གིས་ནུས་ཚོད་དང་སྦྱར་ནས་བྱང་ཆུབ་སེམས་དཔའི་བསླབ་པ་ལ་རིམ་བཞིན་བསླབ་པས་ཇེ་བཟང་དུ་འགྲོ་བ་ཡིན་ནོ་གསུངས། གསུམ་པ་མཇུག་རང་གཞན་དགའ་བ་བསྒོམ་པ་ལ། རང་དགའ་བ་བསྒོམ་པ་དང༌། གཞན་དགའ་བ་བསྒོམ་དུ་གཞུག་པ་གཉིས་ལས། དང་པོ་ནི།
གོང་དུ་བཤད་པ་དེ༷་ལྟར༷་བློ༷་ཤེས་རབ་དང༷་ལྡན༷་པ༷་ཡི༷ས་སེམས་ར༷བ་ཏུ་དྭང་བའི་སྒོ་ནས་སྦྱོར་བ་དང་དངོས་གཞིའི་ཆོ་གས་བྱང༷་ཆུབ༷་ཀྱི་སེམས་བསྐྱེད་དེ་སྡོམ་པ་བཟུངས་ན༷ས་རྗེས་སམ་མཇུག༷་ཀྱང༷་མི་ཉམས་པར་བརྟན་ཞིང་གོང་ནས་གོང་དུ་འཕེལ་ཞིང་རྒྱས༷་པ༷ར་བྱ༷་བ༷འི་ཕྱིར་དུ་རང་གི་སེ༷མས་ནི༷་འདི༷་ལྟར༷་གཟེ༷ངས་བསྟོད༷་ཅིང་དགའ་བར་བྱེད་དོ༷། །
ཇི་ལྟར་ན་སེམས་བསྐྱེད་པ་དེང༷་གི་དུས༷་འདིར་བད༷ག་གསོན་པའི་ཚེ༷་འདི་ལ་དོན་ནམ་འབྲ༷ས་བུ་ཡོ༷ད་པར་གྱུར་ལ། ཇི་སྐད་དུ། ལེགས་ན་ཐར་པའི་གྲུ་གཟིངས་ལུས་འདི་ཡིན། །ཉེས་ན་འཁོར་བའི་གཏིང་རྡོ་ལུས་འདི་ཡིན། །ཞེས་པ་ལྟར། མི༷་ཡི༷་སྐྱེ་བའམ་སྲིད༷་པ༷་ཐོབ་པའང་ཉེས་ཐོབ་མ་ཡིན་པར་ལེ༷གས་པ༷ར་ཐོབ༷་པར་གྱུར་ཏེ་དུས་དེ༷་རིང༷་ནས་རྫོགས་པའི་ས༷ངས་རྒྱས༷་བཅོམ་ལྡན་འདས་རྣམས་ཀྱི་རི༷གས་སུ༷་སྐྱེས༷་ཤིང་སང༷ས་རྒྱས༷་ཐམས་ཅད་ཀྱི་གདུང་འཚོབ་པའི་ཐུགས་ཀྱི་སྲས༷་སུ༷་ད༷་གྱུར༷་ཏོ༷། །
དེས་ན་ད༷་ནི༷་བད༷ག་གིས༷་ལས་ཅི༷་ལ་བབ་ནས༷་ཀྱང༷་ཐེག་ཆེན་གྱི་རིག༷ས་དང༷་མཐུན༷་པ༷འི་ལ༷ས་གཞན་དོན་ཁོ་ན་ལ་བརྩ༷མས་ཏེ༷་སངས་རྒྱས་བཅོམ་ལྡན་འདས་དང་འཇམ་པའི་དབྱངས་སོགས་ནས་རང་ཉིད་ལ་ཐུག་གི་བར་དུ་བརྒྱུད་པའི་བླ་མ་ཐམས་ཅད་རང་འདོད་ཡིད་བྱེད་སོགས་ཀྱིས་རྩ་ལྟུང་གིས་གོས་མ་མྱོང་བས་ལྟུང་བའི་སྐྱོན༷་མེ༷ད་པས་བཙུན༷་པར་གྱུར་པ༷འི་རི༷གས་འདི༷་ལ༷་བདག་རང་ཐོག་ནས་ཕ་རྗེས་བུས་ཟིན་པར་བྱས་ནས་ཉེས་ལྟུང་གི་དྲི་མས་རྙོག་པ་དང་བཅས་པ༷ར་མི༷་འགྱུར༷་བ་དེ༷་ལྟར༷་བསླབ་པ་ལ་འབད་པར་བྱ༷་ཞེས་ཡང་ཡང་བསམ་དགོས་སོ། །
རྙེད་པར་དཀའ་བའི་ཚུལ་ཡང་དཔེར་ན་མི་རྙེད་པའི་ཚད་མི་ལོ༷ང་བ༷ས་ཏེ་ལོང་བ་ཞིག་གི་གནས་ཕྱག༷་དར༷་བྱས་པའི་རྡུལ་གྱི་ཕུང༷་པོ༷་ལ༷ས་ཇི༷་ཞིག་ལྟར༷་ཡིད་བཞིན་གྱི་ནོར་བུ་རི༷ན་ཆེན་རྙེད༷་པར་གྱུར་པ༷་ན་ཤིན་ཏུ་ངོ་མཚར་དུ་བལྟ་ཞིང་དགའ་བ་རྒྱ་ཆེན་པོ་སྐྱེ་བ་ལྟར༷་དོན་དེ༷་བཞིན་དུ་ཇི༷་ཞི༷ག་ལྟར༷་སྟེས༷་ཏེ། ཇི་སྐད་དུ། སྲིན་བུའི་ཟོས་པའི་ཡིག་འབྲུ་ནི། །སྟེས་དབང་ཡིན་གྱི་བསྒྲུབ་པས་མིན། །ཞེས་པ་ལྟར་སོ་སོའི་སྐྱེ་བོའི་གནས་ཉོན་མོངས་པའི་རྡུལ་ཁྲོད་ནས་ཇི་ཞིག་ལྟར་བསོད་ནམས་ཀྱི་སྟེས་དབང་ལེགས་པར་གྱུར་ན༷ས་སྲིད་ཞིའི་རྒུད་པ་ཐམས་ཅད་སེལ་བར་བྱེད་པའི་བྱང༷་ཆུབ༷་ཀྱི་སེ༷མས་རིན་པོ་ཆེ་འདི་བད༷ག་ལ༷་སྐྱེས༷་པ་ནི་ཤིན་ཏུ་ངོ་མཚར་ཆེ་བར་བལྟས་ཏེ་དགའ་ཞིང་སྤྲོ་བར་བྱའོ།།
བྱང་ཆུབ་སེམས་དཔའ་རྣམས་ཀྱིས་སེ༷མས་ཅན་རྣམས་ལ་རང་རང་གི་མོས་པ་དང་མཐུན་པར་ཆོས་བསྟན་པའི་སྒོ་ནས་མཐའ་ཡས་པའི་འགྲོ༷་བ་མ་ལུས་པའི༷་འཆི༷་བད༷ག་གི་བདུད་རྩ་བ་ནས་འཇོམ༷ས་ཤིང་འཆི་མེད་ཞི་བ་བྱང་ཆུབ་ཆེན་པོ་ཐོབ་པར་བྱེད༷་པ༷འི་བདུ༷ད་རྩི༷་མཆོ༷ག་ཏུ་གྱུར་པ་ཉིད་ཀྱང༷་བྱང་ཆུབ་ཀྱི་སེམས་འདི༷་ཡི༷ན་ཏེ། རྒྱུད་བླ་མ་ལས། འཆི་མེད་ཞི་བའི་གནས་ཐོབ་ལ། །འཆི་བདུད་རྒྱུ་བ་མེད་པའི་ཕྱིར། །ཞེས་གསུངས་པ་ལྟར་དང༌།གནས་སྐབས་སུ་ཡང་དུས་མིན་གྱི་འཆི་བ་བཟློག་པར་བྱེད་པའི་བདུད་རྩི་ཡང་ཡིན་ནོ༷།།ཀྱངས་སྒྲས་ལྷ་ཀླུ་མིའི་གྲུབ་པའི་རིག་འཛིན་རྣམས་ཀྱི་སྒྲུབ་པའི་བདུད་རྩིའི་ལོ་བརྒྱ་ཕྲག་དུ་མར་མི་འཆི་བར་བྱེད་ནུས་པ་ལས་མཆོག་ཏུ་བསྟན་ཏོ།། ས་བརྒྱད་པར་ཡོ་བྱད་ལ་དབང་ཐོབ་པས་འགྲོ༷་བ༷འི་དབུལ༷་བ༷་མ་ལུས་པ་སེ༷ལ་བའ༷མ་མེད་པར་བྱེད་པ་ཡི༷་ནམ་མཁའ་མཛོད་ཀྱི་ལོངས་སྤྱོད་མི༷་ཟ༷ད་པའི་གཏེར༷་ཆེན་པོ་གྱུར་པ་ཡ༷ང་བྱང་ཆུབ་ཀྱི་སེམས་འདི༷་ཉིད་ཡི༷ན་ནོ༷། །
རྒྱུ་ཆགས་་སྡང་རྨོངས་གསུམ་སོགས་ཉོན་མོངས་པའི་ནད་དང་དེའི་འབྲས་བུ་རླུང་མཁྲིས་བད་ཀན་སོགས་སྡུག་བསྔལ་གྱི་ནད་ཡིན་ལ་བྱང༷་ཆུབ་སེམས་དཔའ་རྣམས་ཀྱིས་མི་སྡུག་པ་དང་བྱམས་པ་དང་རྟེན་འབྲེལ་དང་བདག་མེད་པའི་ཆོས་བསྟན་པས་འགྲོ༷་བའི༷་རྒྱུ་འབྲས་ཀྱི་ནད༷་མ་ལུས་པ་ར༷བ་ཏུ་ཞི༷་བར་བྱེད༷་པའི་སྨན༷་བཟང་པོ་ཀུན༷་གྱི༷་མཆོ༷ག་ཉིད་ཀྱང༷་བྱང་ཆུབ་ཀྱི་སེམས་འདི༷་ཡི༷ན་ནོ༷། །ཤེར་ཕྱིན་ལས། ཉན་ཐོས་ཞི་བ་ཚོལ་རྣམས་ཀུན་ཤེས་ཉིད་ཀྱིས་ཉེར་ཞི་ཁྲིད་མཛད་ཅེས་པ་ལྟར་བྱང་ཆུབ་སེམས་དཔའ་རྣམས་ཀྱིས་ཐེག་གསུམ་སོགས་ཀྱི་ལམ་ཤེས་པར་མཛད་ནས་སྲིད༷་པ་འཁོར་བའི་ལ༷མ་འདིར་ཡུན་རིང་འཁྱམ༷ས་ཤིང༷་སྡུག་བསྔལ་གྱིས་ངལ་བཞིན་དུབ༷་པ༷་ཡི༷་ཉན་རང་གི་རིགས་ཅན་སྐྱེས་བུ་འབྲིང་དུ་གྱུར་པའི་འགྲོ༷་བ་སྡུག་བསྔལ་གྱིས་མནར་བ༷འི་སེམས་ཅན་རྣམས་ལ་ཉན་ཐོས་ཀྱི་ལམ་བསྟན་ཏེ་སྲིད་པའི་སྡུག་བསྔལ་ཞི་བར་བྱེད་པས་ན་སྡུག་བསྔལ་གྱིས་ངལ༷་བ་གསོ༷་བར་བྱེད་པའི༷་གན༷ས་ལྗོན༷་ཤིང༷་བཟང་པོའི་བསིལ་གྲིབ་ལྟ་བུ་ཉན་རང་གི་འབྲས་བུ་ཐོབ་པའང་བྱང་ཆུབ་ཀྱི་སེམས་འདི་ཉིད་ཀྱི་མཐུ་ལས་བྱུང་བ་ཡི༷ན་ཞིང༌། 
སྐྱེས་བུ་ཆུང་ངུའི་འགྲོ༷་བ༷་ཐ༷མས་ཅ༷ད་ལ་བསོད་ནམས་ཆ་མཐུན་གྱི་དགེ་བའི་ལམ་དགེ་སྡིག་བླང་དོར་བསྟན་སྟེ།ང༷ན་སོང་གསུམ་གྱི་འགྲོ༷་བའི་གནས་ལ༷ས་སྒྲོལ༷་བ༷ར་བྱས་ནས་མཐོ་རིས་ལྷ་མིའི་བདེ་འབྲས་ལ་འགོད་ཅིང་འཛིན་པར་བྱེད༷་པའི༷་སྤྱི༷་སྟེག༷ས་ཞེས་གྱོམ་ཁྲི་ལྟ་བུ་ཡི༷ན་པ་དང༌། དེའང་ངན་སོང་ལས་སྒྲོལ་བར་བྱེད་པས་སྤྱི་སྟེགས་སམ་སེམས་ཅན་ཐམས་ཅད་ཐེག་གསུམ་གྱི་ངེས་ལེགས་ལ་བཀོད་པའི་ཐོག་མར་མངོན་མཐོ་ལ་འགོད་དགོས་པས་ན་ལམ་སྤྱིའི་སྟེགས་སུའང་གསུངས། དེ་ལྟར་འགྲོ་བ་རྣམས་མངོན་མཐོ་དང་ཐེག་དམན་གྱི་ངེས་ལེགས་ལ་བཀོད་ནས་ཐེག་ཆེན་གྱི་རིགས་ཅན་རྣམས་དང་མཐར་དེ་རྣམས་དང་བཅས་པ་ཐེག་ཆེན་ལ་འགོད་པ་ནི་བྱང་ཆུབ་སེམས་དཔའ་རྣམས་ཀྱིས་བཞེད་དོན་མཐར་ཐུག་པ་ཡིན་པའི་ཕྱིར་ཆོས་ཐེག་པ་ཆེན་པོ་བསྟན་ཏེ་མཐའ་ཡས་པའི་འགྲོ༷་བ༷འི་རྒྱུད་ཀྱི་གཙོ་བོ་ཐར་པ་ལ་བར་དུ་གཅོད་པའི་ཆགས་སོགས་ཉོན༷་མོ༷ངས་པའི་སྒྲིབ་པའི་ཚ་གདུ༷ང་མ་ལུས་པ་སེ༷ལ་བར་བྱེད་པའི༷་སེ༷མས་ཀྱི༷་དམ་པ་བྱང་ཆུབ་ཀྱི་སེམས་འདི་ནི་བསིལ་བའི་རང་བཞིན་གྱི་ཟླ༷་བ༷་ཤར་བ་ལྟ་བུ་ཡི༷ན་ལ། དེ་ལ་ཉོན་སྒྲིབ་ནི་མགོན་པོ་བྱམས་པས། སེར་སྣ་ལ་སོགས་རྣམ་རྟོག་གང༌། །དེ་ནི་ཉོན་མོངས་སྒྲིབ་པར་འདོད། །ཅེས་ཕར་ཕྱིན་དྲུག་གི་མི་མཐུན་པའི་ཕྱོགས་རགས་པ་ཐམས་ཅད་ཡིན་ནོ། །
འགྲོ༷་བ༷འི་རྒྱུད་ཀྱི་ཐམས་ཅད་མཁྱེན་པ་རྣམ་མཁྱེན་ལ་གཙོ་བོར་བར་དུ་གཅོད་པའི་དངོས་པོ་རྣམས་ཀྱི་དེ་ཉིད་མི༷་ཤེས༷་པའི་ར༷བ་རི༷བ་ཤེས་བྱའི་སྒྲིབ་པ་མཐའ་ད༷ག་དཔྱིས་ཏེ་དྲུང་ནས་འབྱིན༷་པར་བྱེད་པའི་བྱང་ཆུབ་ཀྱི་སེམས་འདི་ཉིད་སྟོང་གསུམ་གྱི་མུན་པ་གཅིག་ཅར་དུ་སེལ་བར་བྱེད་པའི་ཉི༷་མ༷་ཆེ༷ན་པོ༷་ལྟ་བུ་ཡི༷ན་ལ་ཤེས་སྒྲིབ་ཡང་དེ་ཉིད་ཀྱིས། འཁོར་གསུམ་རྣམ་པར་རྟོག་པ་གང༌། །དེ་ནི་ཤེས་བྱའི་སྒྲིབ་པར་འདོད། །ཅེས་འཁོར་གསུམ་ལ་བདེན་པར་ཞེན་ན་ཡུལ་གཅིག་ལ་དམིགས་ན། དེར་འཐོག་པས་གཞན་ཤེས་བྱ་ཐམས་ཅད་གཅིག་ཆར་དུ་མཐོང་བར་མི་ནུས་པས་ན་དེར་འདོད་དོ། །སངས་རྒྱས་ཀྱི་བཀའ་དམ༷་པའི་ཆོ༷ས་འཁོར་ལོ་གསུམ་གྱི་སྙིང་པོའི་ཡང་ཞུན་བྱང་ཆུབ་ཀྱི་སེམས་འདི་ནི་དཔེར་ན་འོ༷་མ༷་མང་པོ་བསྲུབ༷ས་པ༷་ལ༷ས་སྙིང་པོ་མར་དང་མ༷ར་གྱི༷་སྙིང་ཁུ༷་ཞེས་མར་བཞུས་པའི་དྭངས་མའི་དྭངས་མ་ཉིང་ཁུ་ཕྱུང༷་བ༷་ལྟ་བུ་མཆོག་ཏུ་གྱུར་པ་ཉིད་ཡིན་ནོ། །
རིགས་དྲུག་གི་འགྲོ༷་བ་མཐའ་ཡས་པའི་འགྲོན༷་པོ༷་སྲིད༷་པའི༷་ལ༷མ་སྟེ་མཐོ་སྲིད་པའི་རྩེ་མོ་ནས་དམའ་བ་དམྱལ་བ་མནར་མེད་ཀྱི་བར་དུ་རྒྱུ་ཞིང༷་འགྲོ་བས་སྡུག་བསྔལ་བར་གྱུར་པ་ལས་གནས་སྐབས་དང་མཐར་ཐུག་གི་བདེ༷་བ༷འི་ལོ༷ངས་སྤྱོད༷་ལ་སྤྱད༷་པ༷ར་འདོ༷ད་པ༷་རྣམས་ལ༷་བྱང་ཆུབ་སེམས་དཔའ་འདི༷་ནི༷་བྱང་ཆུབ༷་སེམས་ཀྱི་མཐུས་བདེ༷་བའི༷་མཆོ༷ག་འཆི་མེད་ཞི་བ་ཐོབ་པ་ལ་སོགས་པ་གོང་དུ་ཇི་སྐད་བསྟན་པ་རྣམས་ཀྱི་དོན་དུ༷་འཁོར་བར་སྐྱེས་ནས་ཉེར༷་གན༷ས་ཞེས་ཉེ་བར་གནས་ཏེ༷་དཔེར་ན་ཙ་རིའི་ཚོས་ཁ་བཟུང་བ་བཞིན་དུ་སེ༷མས་ཅ༷ན་རྣམས་སྐད་ཅིག་མ་ཙམ་དུ་མི་སྡོད་པར་འཆི་བ་ལ་ཐག་ཇེ་ཉེར་འགྲོ་ཞིང་གཏན་དུ་སྡོད་པའི་སར་ཐོན་རྒྱུ་མེད་པས་འགྲོ༷ན་པོ་ཆེ༷ན་པོར་གྱུར་པ་རྣམས་གང་འདོད་པའི་བདེ་བས་ངོམས་ཤིང་ཚི༷མ་པ༷ར་བྱེད༷་པ༷་དེ་ཡང་བྱང་ཆུབ་སེམས་ཀྱི་མཐུས་ཡི༷ན་ནོ་ཞེས་དོན་བསྡུས་སྟེ་བསྟན་པའོ། །གཉིས་པ་ནི།
འདིར་བཤད་གཞི་སྔོན་དུ་བླང་སྟེ། མགྲོན་དུ་འབོད་པ་ཡིན། སུས་འབོད་ན་བད༷ག་གི༷ས། དུས་ནམ་འབོད་ན་དེ༷་རིང༷་ནས་ཚུལ་ཇི་ལྟར་འབོད་ན་སྐྱོབ༷་པ་སངས་རྒྱས་བཅོམ་ལྡན་འདས་བྱང་ཆུབ་སེམས་པའི་ཚོགས་དང་བཅས་པ་ཐ༷མས་ཅ༷ད་ཀྱི༷་སྤྱན༷་སྔར༷་ཏེ་དཔང་པོ་བཞག་པའི་མདུན་དུ། སུ་འབོད་ན་ནམ་མཁའ་དང་མཉམ་པའི་འགྲོ༷་བ༷་སེམས་ཅན་ཐམས་ཅད་བོས་ཏེ་ཅི་སྦྱིན་ན་མཐར་ཐུག་གི་བདེ་བ་བདེ༷་བར་གཤེ༷གས་པ་སངས་རྒྱས་ཀྱི་གོ་འཕང་ཉི༷ད་དང༷་ནི༷། དེ་མ་ཐོབ་ཀྱི་བ༷ར་དུ༷་གནས་སྐབས་ཀྱི་བདེ་བ་མངོན་པར་མཐོ་བ་ལྷ་དང་མི་ཡི་བདེ༷་བ་ཕུན་སུམ་ཚོགས་པ་སྦྱིན་པ་ལ༷་མགྲོ༷ན་དུ༷་བོ༷ས་ཟི༷ན་གྱི༷ས་གཙང་རིས་ཀྱི་དཔལ་མགོན་བདུན་ཅུ་རྩ་ལྔ་སོགས་དཀར་ཕྱོགས་ཀྱི་ལྷ་དང༷་ལྷ༷་མི༷ན་ལ་སོ༷གས་པ་ཐམས་ཅད་དག༷འ་བ༷ར་གྱིས༷་ཤིག་ཅེས་དགའ་བ་སྒོམ་དུ་གཞུག་པས་དེ་དག་གིས་རྗེས་སུ་ཡི་རང་བས་ཕན་ཡོན་གྱི་བགོ་སྐལ་ཐོབ་ཅིང་བསྲུང་སྐྱོབ་བྱེད་པ་དང༌། དེ་དག་དཔང་པོར་བཞག་པས་རང་གི་ངོ་ཚ་དང་ཁྲེལ་ཡོད་ཀྱི་རྟེན་དུའང་འགྱུར་བའི་དགོས་པ་ཡོད་དོ། ། ལེའུའི་མཚན་ནི།བྱང་ཆུབ༷་སེ༷མས་དཔ༷འི་སྤྱོད༷་པ༷་ལ༷་འཇུ༷ག་པ༷་ལ༷ས། བྱང༷་ཆུབ༷་ཀྱི༷་སེ༷མས་གཙོ་བོར་ཡོ༷ངས་སུ༷་བཟུང༷་བ༷་ཞེས༷་བྱ༷་བ༷་སྟེ་ལེ༷འུ༷་གསུམ་པ༷འོ༷།། 